
عاشقيين أحمقين . . جمعهم مطار هيثرو في شتاء 2008 . . كان شتاءً بارداً . . فجأةً غدا دافئاً يكسو أطرافه الحب . . طيار سعودي وسيم . . عمره ستةٌ و عشرون عاماً . . و بنتٌ إماراتية عمرها سبعةَ عشر عاماً . . مملوح ذو ملامح جذابة . . قصيرةٌ نوعاً ما بيضاء ذات صوت جميل . . كيف و لماذا . . لا أدري . . هما من يعرفان ذلك . . وحدهما من يدريان ! . . و أنا لستُ سوى كاتبة أنقل تفاصيل حب دافىء . . أتمنى أن تستمر فصوله مدى العمر . . و يتوج ببيت مترامي الأطراف و ضجةُ أطفال . . كأمهم في الجمال و كأبيهم في الصفات . . أحلام تسطر . . ربما لن تتحقق . . لكنها سوف تظل في الذاكرة للأبد بكل التفاصيل .. و ستبقى شيئاً مخلداً لن ننساه ما حيينا . . لها و له . . كونا بسلام و عيشا بحبٍ إلى حيث لا نهاية . . فقط كونا بخير . . فكرا بالحب و كيف يكبر . . به و حسب !
المكالمة 1



حبيبتي غيورة مره !



هو : ليه سكتي ؟
أنا : تدري الساعه كم الحين ؟
هو : في بوظبي و لا جده ؟
أنا : وين ما تبى !!
هو : في بوظبي تكون 3 بعد النص بشوي .
أنا : تعرف عندي امتحان بكره ؟
هو : أفا . . ليه ما قلتي لي ؟
أنا : إنت بتسافر صح ؟
هو : حياتي كلها سفر !
أنا : هالمرة على وين ؟
هو : ملبورن .
أنا : و المضيفات حلوات ؟
هو : مدري يمكن . . بس عندي أحلاهم .
أنا : منو هي ؟
هو : وحده في بوظبي !
[/colorأنا : ذنبي إنك طيار !
هو : و ذنبي إنكْ غيورة مره !
أنا : . . . . تحبني ؟
هو : إلا أموت فيك يا بعدي !


سكون . . سكون . . لا داعي لمعرفة ما حصل فيما بعد !


المكالمة (2)
قلبي و لا طيارة !



أنا : ليش ساكت ؟
هو : وش أقول !
أنا : قلت عيال عمي بيون ما قلت بيملجون !
هو : أصلاً وش باقي يغير يسوون كذا !
أنا : إنتْ غبي !
هو باستنكار : و الله !
أنا : مستحيل أشوف حد غيرك !
هو : وش يضمن لي ؟
أنا : قلبي بضمن لك. .بس أنا شو يضمن لي ؟
هو : وين الثقه ؟
أنا : أسكت عيل !
هو : هيي , لا تزعلين أنا بس. .
أنا : بس شوه ؟
هو : أغار حبتين !
أنا : تدري . .
هو : لا مدري , علميني . .
أنا : لا ما بعلمك !

هو : ليه ؟
أنا : لأني بدرس !
هو : صدقت !
أنا : أقوول .
هو : لا تقولين !
أنا : اشتقت لكْ . . مافي طياره يايه صوبنا ؟
هو يضحك : لا . قلبي جاي تبينه ؟
أنا : لا !
ابتسمت و أقفل الخط ! . . خطوط الاتصال دائماً تقطع متعتي بإغاضته !
المكالمة (3)

وين الجواب ؟


أنا : شو فيك ؟ , جنه معدل الغيرة زايد عندك حبتين !!

هو : لا أبد . . بس إنتي تشوفين كل شي عادي !
أنا : لا تكابر !

هو : ما أكابر !
أنا : شو فيك ؟ , صار شي ؟

هو : أحبك . . متى راح تستوعبين ؟
. . . سكوت !
هو : متى ؟

أنا : أرجع جدة بعدين خير !

هو متنرفز : عندي رحله الحين . . مسافر !
أنا أقلده : الله معك !

. . . و سكر !



المكالمة (4)
قلبي طيّاره و حبك الـ run way . . !


أنا : ليش متصل ؟ , هب ع أساس عندكْ رحله و مسافر !!
هو : إيه . . بس ما ودك تعرفين وين ؟
أنا : وين ما رحت الله وياك !
هو : أجل كنتْ متصل أقولك . . لكن الظاهر ما هو هامك !
أنا بسخريه : توني راده من المدرسه و مصدعه يعني مالي بارض !!
هو بنبرة حزينه : وش أخبار الرياضيات ؟
أنا : زفت !
هو : ليه ؟ , طول الليل كنتي تدرسين !!
أنا : ما أدري . . ما قدرت أحل شي !
هو : اسمعي . . أبغى أقولكْ شي .
أنا : غازلتك مضيفه بعد !!
هو : وراك ما عندك سالفه غيرهن ! , يا بنت أنا أحبك إنتي و بس !
أنا:..................
هو : قلبي طيّاره و حبك الـ run way . . ! و اهبطت مقاديري بوسط قلبك !
أنا:..................
هو : شوفي . . بسألك . . ما وحشتك ؟
أنا : لاء ! ~ تعودت على بعادك !
هو يبتسم : برجعتنا راح نوقف في دبي .
أنا : قووول و الله , في ذمتك ؟
هو : إيه , و ما راح أرجع ببقى يومين في بوظبي .
أنا : صدق و الله ؟
هو : ما قلت لكْ ما أقدر أعيش بدون عيونك .
أنا : ياخي أحبك!!
هو : ما أبغيك تندمين لأنك حبيتي سعودي .
أنا و أنا أضحك : مستحيل أندم . . كل شي صار يشفع لك !
هو : عسى الله لا يحرمني منك !
أنا : و من طلتك فديتك !
هو : نلتقي حبيبتي . .

ابتسمت بخجل . . و عم الهدوء و السكون !


شيء أخير أريد أن أقولهُ لكم .. ما يكتبُ هنا .. واقع !

المكالمة (5)
طيار سعودي وسيم !

هو : تذكرين كيف حبيتك ؟
أنا : هيه . . تتوقع بقدر أنسى !!
هو : تذكرين . . في مطار هيثرو . . قبل سنتين . .
أنا : كنت رايحه عند أبويه مع أمي في جدة . . و لسوء الحظ ما كان في حجز إلا ع الطيران السعودي !
هو : وش شفتي ؟
أنا : واحد مليح . . المضيفات يغازلونه !
هو : و بعدين ؟
أنا : خزيته بنظرة و ابتسم . . صدق وقح !
هو : وش صار بعدها ؟
أنا بتأفف: لا تقعد تنبش الماضي الحين .. و الله ما أذكر غير إنه الحين حبيبي !
هو : تحبينه ؟
أنا لازلت أتحرطم : بدر إنته و أسألتك ترفعلي الضغط .. هيه .. هيه يا سيدي المحترم أحبه و أكثر من ما يحب الطيران !
هو : و سمعة الطيارين في السعوديه ؟
أنا : ورى ظهري .
هو : أول ما أشوفك بكره . . بغمض عيوني و أحلم بشي !
أنا : لا تتهور ! , بكون مع بنات خالوه .
هو : لا , لا تخافين , بترك التهور لكْ !
أنا : يا الشيبه ! , شو تتوقع مني ؟
هو : و لا شي غير كلمة أحبك من شفتاك لقلبي !
أنا استحيت: وراك رحلة من ملبورن لييييين دبي . . روح أرقد !




ضحك ضحكةً جلجلت أعماق سكون خافقي !
يال حماقتي . . لكنني حقاً لم أحب رجلاً و حسب .. بل طياراً سعودياً وسيماً يأسرني بهمسه
!
المكالمة (6)
(غضوا البصر عني . . تراني حلاله ) !



أنا : إنته واايد متهور . . دخيلك !
هو : وش فيها ؟
أنا : مهمه مستحيله !
هو : ليه ؟ , تحسبين توم كروز مثلاً !
أنا أضحك : مااا يخصه . . يا المتفيج !
هو : اسمعي . . أنا ماني جاي دبي كذا أشوفك من بعيد و أروح !
أنا : عيل شو تسوي ؟
هو : كوب لاتيه واحد في Gloria Jean's !
أنا : تخبلت إنته و لا ضربت فيوزاتك !! . . البلاد طول بعرض قوطي تونه وين تباني أتلاقى وياك و لا بعد أيلس وياك في الكوفي !
هو : و من اللي بيعرفك ؟
أنا : أنا أتغشى بس ما عندي القناع الخفي !
هو : يا شييين عنادك ! . . طيب عزلنا ما نبغى كوفي بس أشوفك و أكلمك !
أنا : فدبي بس . . أما بوظبي لاء !
هو : أصلاً ماني بقاعد . . برجع جدة على طول .
أنا : كانن 3 أيام . . خلاف week end و الحين بترجع . . باجر بتقول ما بيي !
هو : لا تخافين , ماني مهون لكن إنتي اللي لا تخونين و ما تجين !
أنا : لا لا من ها الناحيه لا تمتحن .
هو : وش ؟
أنا أضحك : يعني لا تحاتي تطمن!
هو : أدري بس أستهبل . . و لا تنسين سويلي قاموس !
أنا : يبغيلك . . الحين قمت أخورها و أرمس سعودي . . و إنت لين الحين ما لقطت كلمه بدويه !
هو : وش عرفك ؟ . . أنا حافظ وش تقولين .
أنا : يلا خبرني .
هو : شعنه . . يعني ليه ؟ , بغام و لاطمه مدري وش هي لكنها سبّه . . كولي يعني عامل . . و بيدار يعني زارع و انجف يعني مل !
أنا : يا لبى قلبك , ما توقعتك حافظ !
هو : حرام عليك , سنتين شلون تبيني ما أحفظ !
أنا أتنحنح : أقولك . . أسمع قرقعه خاري . . شكلهم عيال عمي وصلوا !
هو : يووه ! , معسكرين ذول عندكم و لا وشو !
أنا : لا تتحرطم ! , أصلاً طيارتك بعد عشر دقايق !!
هو : و الله تبين الفكه ؟
أنا بغنج لأتدارك الموضوع : حبيبي . . يلا عاد . . تحمل على عمرك عدل و الله الله بعيونك و رحلة موفقه .
هو : شوفتك بكره تشفع لكْ !
أنا : أحبك !

و أقفلت الخطَ سريعاً . . وضعتُ الهاتف على قلبي الذي يخفق بقوة و أرسلتُ للجميع برودكاست بما فيهم العائلة و هو. .

(غضوا البصر عني . . تراني حلاله ) !
المكالمة (7)
مجازفة عمري و عمره !

أنا : مينون و متهور !
هو : ما اسمع منك غير متهور و متهور لدرجة صدقت إني متهور !
أنا : تدري بس لو حد بالصدفه انتبه إنك دخلت و لا أي شي جان أنا في عداد الموتى الحين !
هو : و الله ؟ , اتصل و ما تردين و أشوف بعد ساعه برود كاست تقولين فيه فالمستشفى و بعد تبيني ما أجيها !
أنا : خلكْ واقعي , يعني لو حد دخل و شافكْ شو بيكون موقفنا ؟
هو : لا تخافين , بنت خالتكْ كانت وافقه بره !
أنا : شووه ؟ , دودي كانت خاري ؟
هو : إيه , و هي قالتْ لي أدخل ولا يهمك !
أنا أضحك : جد مينون !
هو : من حبيتكْ تجننت , بس إنتي وش جاك فجأة ؟
أنا : ما أدري , المس هزبتني و قالت لي كلام هب حلو !
هو : وراكِ صرتي كذا ! , ما أبغي حبيبتي كذا !
أنا : سوري , خربت عليكْ فرحة اللقا !
هو : ما يخالف , كنت أبي أشوفك و شفتك .
أنا : وايد مستانس يعني ؟
هو : تعرفين قد أيش فرحان ؟ , ما راح تصدقين , بس لو كنا متلاقين في مكان ثاني ما كنت بكون قريب منك !
أنا بخجل : و انتهزت الفرصه و خذت راحتك !
هو تنحنح : أقولكْ , أنا ماني مسافر إلى ما تطلعين من المستشفى .
أنا : يا حبيبي و الله أحبك !
هو : لأني سعودي و لا طيار ؟
أنا : لأنك خذت فوادي !
هو : جد و الله تحبيني ؟
أنا : و الله لو ما أحبك يا شيخ جان ما جازفت مجازفة عمري !
هو يضحك . . أنا : أييه لا تضحك تراني تعبانه عادي أصيح الحين !
هو بخوف : لا لا كله و لا دموع حبيبة قلبي .
أنا : بس , استكت وايد خذت راحتك !
هو : ريحة دهن العود في شعرك .
أنا : مخمرية , مخمريه !
هو : إيه , هاذي هي !
أنا : و بعد تروحت و تميت تتروح !
هو : قعدت أتأملكْ ربع ساعه بعدين صحيتك !
أنا : قول بلاه الريال من رغته قام و ظهر ! , ثرك شبعان طماشه !
هو ضحك و من خاطره .
أنا : أدابي لك أسبوع ما برمسك !
هو ظل يضحك ! أنا بغياض : شفت الـ dp مالي ؟
هو : إيه وش فيه ؟
أنا : بن عمي اليوم يايب لي ها البوكيه !
هو تنحنح : و بعد ؟
أنا : يحليله يايب قوم يدوه من العين و مأخر شغله عشاني .
هو : و بعد ؟
أنا : و ياب لي ورد و يب لي كيك من كافيّه المفضل .. لابريوش قلت لك أحبه وايد .
هو : و بعد ؟
أنا : و من البارحه ما رقدت .
هو : ليه ؟
أنا : ماشي , يتراولي كنت ويا حد أحبه و أتمنى قربه . .
هو : إيه !
أنا : ياخي وجوده في حياتي يسبب لي أمان ! , أحس بدفى صوته لو هو بعيد !
هو : يا شييييخة !
أنا : و أزيدك من الشعر بيت . . رغت بنات خالوه من الحجره و قعدتهم تحت كله عشان أكلمه الحين !
هو فهم !! : و هو يحبك . . و جاي لك متعني من شافك ما قدر يقاوم !
أنا بحيا : ما يخيل !
هو : و هي ما تخيل بعد ! , سارقه قلبي و تحب تغيضني و تتغلى علي !
أنا : أشششش .
هو : ليه ؟
أنا : اسمع دقات قلبي !
هو : ليه ؟
أنا : بتقولك أحبك !
هو : و أنا أحبها أكثر !
أنا : حبيبي . . تحمل على عمرك !
هو فهم قصدي : و إنتي بعد . . و متى ما يصير لكْ وقت طمنيني !
أنا : يلا الله يحفظك. .
هو : موعدنا الليله .. لا تنامين !
أغلقت الخط على ضجة العائلة . . و وضعت يدي على خدي و ابتسمت. . قُبلته البارحه لن أنساها !

المكالمة (8)
ما تقدر تلم شتات الثقه بعد ما ينتثر !

أنا : ليش ما خبرتني ؟ , إنته شفت ويهي يوم شفتك فويهي !!
هو : الشقه للوالد و الله مو لي !
أنا : بس عمرك ما يبت لي طاري إنه عندكم شقه في الـ jbr !
هو : لأنه الموضوع ما هو مهم ! , الشقة لأخوي ما هي لي !
أنا : أوكيه و إنته شو كنت تسوي هناك !
هو : إنتي ما كنتي بالمستشفى ؟ وش جابك لدبي ؟
أنا : ع هواي ! بتدخل في طلعاتي و دخلاتي بعد ؟!
هو : و أنا بعد في إجازة !
أنا : إنته قولي , شو كنت تسوي هناك ؟
هو : إنتي تكلميني عشان تفتحين لي تحقيق !
أنا : بعد لكْ ويه تعاشيني ؟ , و أنا المسكينه زعلت ولد عمي عشان خاطر حبك ! و أشوفك فدبي و مع شقرا !! و لا تقولي لا تسوين لي تحقيق !!
هو : إيش قصدك ؟
أنا : قصدي إنك واثق فيني و واثق من ناحية حبي لك . . بس اسمحلي أنا ما عدت أثق بك و لا بحبك !
هو : ليه ؟ , إنتي أكثر وحده تعرفين قد أيش أنا أحبك !
أنا : لا تقل لي لكن دعني أرى . . و لا ريت شي غير بابك المفتوح لكل رخيصه !
هو : كلامك كبير و يجرح !
أنا بدمعه : و أنا ما انجرح . . طلعت من سبيتار عشان أيي دبي و أشوفك . . و يوم ييت بسويلك مفاجأة تفاجأت بحبيبي الوافي طالع من الشقه اللي مجابلتنا و معاه وحده تضحك !
هو : يا ربي ! . . إنتي الظاهر بعدك تحت تأثير الدوا !
أنا : اسمعني . . كل الكسور تتجبر . . إلا كسر الثقه . . ما تقدر تلم شتاته بعد ما ينتثر !
هو : إنتي مضخمه المواضيع مره !
أنا : و إنته واحد لعاب و فاضي !

و أغلقت الخطَ و مشيت على الرصيف ألملم بقايا قلبي المحطم . . لم إرى إلا غبار سيارةٍ عرفتها من الرقم ! و بكل ضعف و غباء أرسلت . .


( أييه . . بدر لا تسرع ) !

المكالمة (9)
. . . . . . عن درب حبه أنجفت و صديت !


المكان : غرفتي . . فوق سريري في يدي البلاك بيري . . الساعه : الواحدة و النصف بعد منتصف الليل في أبوظبي . . الثانية عشر و النصف بتوقيت جدة .

هو : ليه ما تردين على مكالماتي ؟
أنا : بعد سواد ويهك لك عين ترمس ؟
هو : يا بنتْ اعقلي مو كذا التفاهم .
أنا : لين ما تقول لي منوه هاذيج و شو كانت تسوي وياك ما عندي كلام .
هو : أشوف بن عمكْ قدر يلعب بمخك و يغيرك علي.
أنا : إنت اللي مستهتر . . لا تحسب إني ما أعرف عن ضحكك ويا المضيفات و لا تحسب إني ما أدري عن سوالفك في جده و لا تحسب إني غافله . . بس أنا أطنش عشان أحبك .
هو : لا تقولين كذا عني . . أنا مو بالسوء هذا .
أنا : يلا تصبح على خير .
هو : لحظه . . خلينا نتكلم .
أنا تجاهلتُ طلبه و بادرت بإرسال برود كاست له و للي يعرفون عني و عنه . .

قلتْ : غضوا البصر عني تراني حلاله !
.................و اليوم أقـول ليتني عـن حبه تخليت !
من أسبابه شوفوا فوادي وش جـراله !
.................ألا يا ليتني ما شفته و لا قـلبه حبيت !
يا ليت قلبي مـا تعلق بـه و لا عناله !
.................ليتني يا ناس عشان خاطره مـا تعنيت !
كانت روحي فدا لعيونه وقلبه و فدا لـه !
.................و اليوم عن درب حبه أنجفت و صديت !
المكالمة (10)
عودي له سريعاً !

أنا : لا ما تراضينا !
هي : و العثره , خيبه تخيبج , من كم يوم ما رمستيه ؟
أنا : يمكن 15 يوم .
هي : و العثره , تخلبتي و لا تخبلتي ؟
أنا : لا ما تخبلت , هو اللي ماخذ الموضوع ما أدري كيف !
هي : يا غبية , يا ثورة يا طمه , شو أقول عنج ؟
أنا : لا تقولين عني شي , باجر عندي امتحان كمستري و خلاّج لين الحين ما فجيت الكتاب !
هي : إنتي مينونه ؟ , يالسه تعلوزينه و تعلوزين عمرج ع طل !
أنا : شو أسوي ؟ , أحس هب متخيله , ليش ما خبرني ؟ , أول شي قال شقة أبوي بعدين أخوي يعني أكيد الموضوع فيه إن !
هي : بلا استهبال , و ردي عقلج ميراه , رحت و سألتها و قالت إنه نسيبها يعني صح تكون حرمة أخوه !
أنا : ما أعرف . . أمس شفته حاط في الـ pm ماله sick أخاف صدق ميهود و الله بموت !
هي : شو تحسين الحين ؟ , أطري و هو بعيد ؟
أنا غنيت : أنا حي بشكل ميت . . طاويني فراقه طي !
هي : لو شفتي ويهه يوم يه المستشفى كانت حمامة فواده طايره كان متروع يعني لو واحد جذاب ما كان بيجازف و بييج !
أنا : أدري , و هذا اللي معور فوادي !
هي : إلا إنتي ما عندج مونه و تبين تزعلين عليه !
أنا :إذا اتصل الحين برد , هب متحمله خلاص بموت طرى في بالي لو افترقنا أتوقع بحتاج أمية سنه لين ما اتعود على فراقه !
هي تضحك : قمة الغباء إنج تحبينه و قمة الغباء تستمرون في ها الحب بس مع ذلك بدر إنسان يستحق المجازفة حافظي عليه .
أنا : يا حبيبتي يا دودي . . ويت عمره طويل أكوه يتصل , برد عليه . . بس ويت بتدرب ع الزعل !
هي : هيه , اثجلي شوي , هب تطيرين من تسمعين حسه !
أنا أضحك : وافديته حبيبي يلا , في داعة الرحمن !
هي : وافيني بالموجز بعد قليل !
ضحكت . . أفقلت الخط . . أخذن نفساً عميقاً و رددت عليه
المكالمة (11)
ليالي غيابكْ عذاب !

منذ أيام و أنا استمر في تجاهله , يتصلُ بي , يحدثني على bbm و أنا مستمرة في تجاهله , إنها ضريبة الخيانة ! اتصل و رددت بصمت يكسوه جرحٌ عميق !

هو : ليه التطنيش يعني ؟
أنا : . . . . . . . .
هو : خلاص كلميني , قولي لي وش تبين و أسويه لك !
أنا : أبغي الفراق و لا شي غيره !
هو : إنتي جنيتي صح ؟ , قاعده تمزحين معي !
أنا : لا , أنا ما أمزح !
هو : إلا تمزحين و لا وش ذا الطلب ؟
أنا : ليش أول اثنين يفترقون ؟
هو : لا بس اللي بينا شي كبير , حنّا تعبنا عشان نوصل للي وصلنا له !
أنا : و ليش ما تذكرته يوم كنت تضحك في ويها ؟
هو : if you want know any thing about her I'll till you , لكن خلاص ما عدت أحتمل بعدك عني أكثر !
أنا : يلا ألف علي قصه و أقنعني فيها !هو : أنا في حياتي ما كذبت عليك بشي , مهما كان يزعلك و لو إني إعرف إنه ما راح يوصلك بس لأني عن جد أحبك و عن جد ما أقدر أعيش بدونك أقولك كل شي ! , أنا ماني مخبي عنك بحياتي أي حاجه !
أنا : انزين قولي و فهمني ! , اسمعك .
هو : أنا قلتْ لكْ مره إنه عندي أخو أكبر مني .
أنا : هيه .
هو : قلت لك إنه يحب وحده فرنسيه .
أنا : هيه .
هو : و قلت لك مره من زمان إنه ناوي يتزوجها دون ما أحد يدري !
أنا أوني ما أدري : لا
تقول إن هاذي هي الفرنسيه !
هو : إيه , هي بس أنا ما بغيت أتكلم لأني وعدته ما أتكلم بالموضع حتى قدام نفسي ! و ذيك كانت شقتهم بس أنا متطفل عليهم , قالت لي ننزل نتمشى قلت يلا !
أنا : . . . . . .
هو بصوت رجولي مبحوح يسحر : إنتي مجنونة ؟ , و شلون طرى في بالك إني أخونك ؟
أنا : ما أدري , غيرتي عليك !
ابتسم . . و رد بصوتٍ يجعلني أتخدر : عندي رحلة الحين تركيا و أول ما أوصل أنقرة راح أكلمك , مشتاق لك مره .
أنا : لا تبطي عليّه ما برقد لين ما تتصل , بترياك .
هو : في ذمتك يا قلبي ما وحشتك ؟
أنا : لا .
هو بخيبة أمل : تهيأ لي إني وحشتك . . لكن يلا أهم شي إنك وحشتيني !
أنا : يلا عن تتأخر !
هو : تعرفين alrns وش هي ؟
أنا : هيه , هو هاذاك الشي اللي يرفع الطيارة .
هو : بدونه وش يصير ؟
أنا : ما تتوازن الطيارة و تطيح .
هو : أنا بدونك كذا . . حتى الـ altimeter ما يشتغل عندي و متعطل !
أنا أضحك : أفا يعني ما نقدر ندخل رقم الـ Q N H ؟
هو ابتسم : يا بنت . . أبقولك شي . . شي جديد اكتشفته !
أنا : شو ؟ , إذا ما تقدر تعيش بدوني ترا اكتشفت ها الشي بعد !
هو : لا , اكتشفت إنك حياتي و بدونك ما كنت عايش . .

سمعتُ صوت المضيفه تطالبه بإغلاق الهاتف و الحديث إلى الـ Towerلكي يقلعوا . . فقلتُ له : الله الله عن تدعم شي و إنت تسوي Taxi out!
فأغلق الخط و هو يوصيني بنفسي فأغلقت و أنا ابتسم . . نزلت دمعة حارقة مزقت لقلبي فجاً . . إنني أحبه برغم كل حماقةِ حبنا ! ما إن أغلقتُ الخطَ حتى وصلني تنبيه . . كان برود كاستاً للجميع كتبَ فيه . . (كنتْ ميت و مـن ثواني روحي أرجعت ! . . أحلفكْ بالله لا عاد عني يا حبيبي تروح ! ) ! و خاصاً لي كتب فيه . .
الحب يجبر يا حبيبي على البوح. . و الشوق يفقد في القلوب المناعه *

المكالمة (12)
لمتى ها السؤال !

هو : وش تسوين ؟
أنا : يالسه أقفض عمري , عيال عمي بيون !
هو : لا هو جمعه و لا أبوك موجود , يجون ليه ؟
أنا : قلتْ لك مسوين يايين يتحمدون لي ع سلامتي .
هو بسخريه : الله يخليك , إيش الفايده بعد شهر ؟
أنا : أنا أدري ! , أونه الشيخ كان مسافر و قال لا تسوونها قبل لا أرد !
هو : و الله ؟
أنا : شوف من تقول ها الـ و الله أعرف إنكْ تنرفزت , فلا تتنرفز و لا تعكر مزاجك !
هو : و شلون ما تبيني أتنرفز و هو كل يوم و الثاني جاي عندكم !
أنا : ببشرك . . بنت خالته محيره له و لا أزيدك من الشعر بيت . . أبويه مستحيل إيوزني إياه .
هو : ليه ؟
أنا : ببساطه لأنه أهل أمه و أهل أمايه بينهم خلاف جديم . . هي ويا أمي عادي , بس أهل أمايه مستحيل يرضون و أبوي مستحيل يفرط في رضاهم !
هو : إنتي الحين وين ؟
أنا : في المارينا . . باخذ الأشيا و بظهر بسرعه قبل لا يوصلون بيتنا .

هو : أيوا . . أقولك إني في محل فراري وش تسوين ؟
أنا : بسم الله . . عرفت !
هو : لفي . .
أنا لفيت : ليش ؟
هو : شوفي على يمينك !
أنا كتمت بغمه : ما قلتْ لي ياي بوظبي !!
هو : ترانزيت أربع ساعات بس !
أنا : أضحك و لا أصيح ما أدري !
هو : اضحكي بس !
أنا : تدري , بها اللحظه طلعت لي أجنحة !
هو : ما رديتي وش تسوين هنا ؟
أنا : يايه أتشرى حقي و حق أخوي .
هو يبتسم : طلع ذوقك حلو و أنا ما أدري .
أنا تنحنحت . . : يلا عموه تشوفني الحين بسكر .
هو : خلاص , سكري لا تاكلك !
أنا : تحمل ع عمرك . . لا ترهق عمرك . . و الله الله ع عمرك . .
هو : و إنتي بعد . .
أنا : آآآآ بدر .
هو : يا عيونه و قلبه و روحه .
أنا : أحبكْ الله لا يحرمني منك و من محياك .

ابتسمت بخجل . . رفعتُ عيني إليه . . إنها أحلى مفاجأة أتلقاها في حياتي . . اقفلت الخط دون أن أرد . . فبداخلي بهجةٌ لم أعرفها إلا بوجوده في حياتي . . وقفتُ في صفِ الحساب و دفعتْ و أنا أحس بأن يدي تتلاشان و هناك أجنحةٌ من فرح تقتلعها من بين أضلعي !

المكالمة (13) .

تخيل . . حياتي تفقد أجزائي !


هو : و لا شي ضيقه و تروح .
أنا : ضيقه بس ؟ , أحس فيك شي . .
هو : ماني مرتاح , ما أبغى أسافر . .
أنا : لا تروح انزين !
هو : شلون ما أروح يعني ؟ , هي ما هي تذكره و ألغيها ! , عشر دقايق و يحين الإقلاع !
أنا : بس أحسك وايد وايد متضيج .
هو : و الله قلبي منقبض .
أنا : يا حبيب فوادي , يعل ضيقك فيّا و لا فيك .
هو : قلبي . .
أنا : يا عونك . .
هو : مخنوق ! , أبي اتنفسك غرام !
أنا : . . . . . . .
هو : ممكن طلب ؟
أنا : آمرني الشيخ .
هو : قولي لي أحبكْ , قولي لي شي يريحني , هواجيسي بالدجى ما عادت ترحمني !
أنا : بدرْ و غلاتي في قلبكْ , لا تفكر في شي , إنته لا تحاتي أنا بسوي المستحيل عشان ما أخليك , بس أنتْ الله يخليك لا تخليني !
هو : تحبيني ؟
أنا : أحبكْ , بس أنته لا تهويس بها العلوم .
هو : لو مت , راح تبكين ؟ , وش رح تكون حياتكْ بدوني ؟ , ابتذكريني ؟
أنا : قسمْ بالله العمر كله ما تجف دموعي !
هو : تخيلي . . حياتكْ تفقد أجزائي !
أنا : بدونك أصلاً ما عادت حياة !
هو : الحين لازم أسكر . . أول ما أوصل جدة أكلمك . . دخيلكْ ردي علي .
أنا : تم . . تم . . بس إنته تحمل على عمرك . .
هو : و بعد ؟
أنا مازحه : إييه بدر لا تسرع !
هو : قولي لي أحبك .
أنا : أرجع جده و بقولها لكْ . .
هو : وعد ؟
أنا : وعد .
هو : أذكريني . . بالخصوص لو متْ لا تنسين أكثر واحد بين البشر حبكْ !



. . . . . و انتهت المكالمة ! , أحسست بقلبي يخفق بعنف . . ليتني غيمةٌ و أحضنك فلا أتركك تبارحني ثانية !

المكالمة (14) .
وينه مختفي عن الأجواء ؟
أنا : سخيفه و لا تتسيخفين ؟ , أقولج هب مرمسني من يومين !
هي : شو يعني ؟ , تراه ساعات يسويها و ما يدخل و لا يتصل !
أنا : بس ها المره غير . . كان هب مرتاح . . كان متضايج . . كان يرمس عن الموت . . ما أدري فوادي ياكلني عليه !
هي : هيدي . . الحين قوم عمج خاري ما يحتاي تبينين لهم ها التوتر .
أنا : ما رقدت دودي ما رقدت . . حتى دوام ما أداوم . . متروعه عليه هب من عوايده يطس وديه وحده عنيّه . . مستحيل بدر ما يسويها فيني . . قالي بيكلمني !
هي : لبيييه خالوه . . يايين . . يايين . .
أنا : أووه . . ما بظهر لهم و أنا بها الحاله .
هي : و الحبيب اللي داق مسيره من العين عشانج ؟
أنا : أشبعي في محياه بروحج !
هي : روحي . . روحي . . يلا أمج تزقرج . . تقول شلي الدلال و قهويهم .
أنا : أكرهه . . هذا ليش ما يعرس و يفكنا ؟
هي : إنتي رابطه راسج بليا ويع !
أنا : إنتي ترى مالج شور . . كل يوم في مكان . . درنا وين دار الهوى درنا ! , يوم تحبينه سوي شي تحركي هب يالسه مكانه و يالسه توايجين عليه من بعد كيلو !
هي : هو يحبج إنتي و ما يشوف غيرج !
أنا : هذا حبْ مراهقين . . كان من ألف سنه . . الحين لازم يفهم إنه كبرنا و تغيرنا . . بعدين أنا لو يتم طول عمره يحبني ما باخذه . . مستحيل أحب واحد توأم روحي تحبه ! . . و لو كنت بحبه كنت بحبه من زمان !
هي تغير السالفه : دوري هنيه . . دوري دخيلج خليني أطالع المنظره !
أنا : أسميج إنتي بعد مسعود بارد اليوف ! , أقولها مختفي عن الأجزاء صار له مدة تقولي دوري ورايه بشوف المنظره ! , بعدين حمد بدا يعجب فيج . . صدقيني بيحبج بس الموضوع مسألة وقت !
هي ضحكت . . أنا : و شعنه ها الضحكه وايد حالتيه تضحك ؟
هي : تذكرت عيمنتوش . . و الله لو سمعتنا ما بتفهم كلمه . . كله و لا دوري !
أنا بدون نفس : شو ها الثوارة منوه ما يعرف دوري يعني هاك الشي !
هي : أدور منيه . . يعني أضك هنيه !
أنا : هيه , تراني بعد يختي ما أروم أفسر و حمامة فوادي طايره !
هي : تلقينه الحبيب مبسوط في حياته و إنتي هنيه ماكله عمرج ع الفاضي !
أنا بعصبيه : طل في عينج . . بدر ما يسويها فيني !
هي : بنشوف . . بيني و بينج الزمن . . أبئي آبليني !
و سحبت الهاتف من يدي : بسج روحي حق هلج حرقتي الفون و هو كله يعطيج مغلق !
خرجتْ متوترة . . غاضبة . . حتى شيلتي لم أهتم كثيراً في لفها . . أخذت دلة القهوة من الصينيه التي تحملها الخادمة . . وددت لو أرمي الدلة بكل قوتي على رأس ابن عمي فأكسر جمجمته , فمتى سيفهم أني لا أحبه ! . . أخذت نفساً عميقاً قبل أن أدخل الصالة . . و شيءٌ ما دعاني أتريث لأستمع لصوت المذيعة تقول . .
المذيعة : شهدت المملكة العربية السعودية فاجعةً بتحطم طائرة بوينغ طراز 1224 قُبالة سواحل البحر الأحمر و لقي ثلاثةٌ من الطاقم حتفهم فيما البحث جاري عن طاقم الطائرة الباقون منهم كابتن الطائرة السعودي و مساعده . .
تراءت لي خيالاتٌ كثيرة . . إنه هو . . تلك صورته . . لا يمكنني أن أخطأ في شكله . . سقطت الدلة من يدي . . و لم أعد أعي شيئاً ! . . لا شيء سوى صوتْه يرن في قلبي . .
أ
ذكريني . . بالخصوص لو متْ لا تنسين أكثر واحد بين البشر حبكْ !
أذكريني . . بالخصوص لو متْ لا تنسين أكثر واحد بين البشر حبكْ !
أذكريني . . بالخصوص لو متْ لا تنسين أكثر واحد بين البشر حبكْ !
أذكريني . . بالخصوص لو متْ لا تنسين أكثر واحد بين البشر حبكْ !
أذكريني . . بالخصوص لو متْ لا تنسين أكثر واحد بين البشر حبكْ !
!
المكالمة (15)
أبحث عنكْ !


بحثتُ في الأرقام كثيراً . . قلبتُ خزانتي قلباً . . إنني مصرة على استخراج الرقم .
هي : أييه , توها ظاهره من عندج الدختورة ! , شو تبين تسوين بعمرج بعد ؟
أنا و أنا أنبش في خزانتي : أنا أذكر . . رقم ربيعه . . أحيد قد عطاني إياه !
هي : و شو تبين برقم ربيعه إنتي ؟
أنا : أووف حصلته ! . . شوفي وين بطاقة جوالي ؟
هي : إنتي يا العوفه وين تبين ؟
أنا : شو بموت و الله بتخبل و بستخف ! , أووه وينه فوني الجديم بعد !
هي : إنتي خبله و لا مينونه ؟
أنا : فيه و حياتج !
هي : لا تتهورين !
أنا : تعالي و رمسي الريال . . شو بنت خالوه بويه ع الفاضي !!
هي : أنا هب بوييه !
أنا : أوكيه , هب بويه . . لكن تعالي و حيسي صوتج يلا !
هي تهز رأسها و أنا أبادر بالإتصال . . و اتصل و اتصل . . حتى جاء صوتُ رجلٍ متعب . .
هي : و عليكم السلام و الرحمة .
هو : آمرني الشيخ .
هي: أفا بدر , وش فيك ما عرفت الصوت !
هو : لا الشيخ غلطان !
هي : أجل هذا ما هو رقم بدر .
هو : لا أخوي , حنّا نتشابه بالأرقام بس .
هي : إيه . . لو ما عليك أمر لو عندك رقمه الصحيح؟
هو : اسمحلي يا أخوي لكن بدر . . (سكت)
هي : إيه , وش فيه ؟
هو : ما دريت بالطيارة اللي . . . .
هي قاطعته : إيه أعرف وش جرالها , لكن وين بدر ؟
هو ساكت . . هي بعدما قرصتها : وراك ما أتكلم ! , وينه بدر ؟
هو : للحين ماله أثر , أدعيله أخوي يحصلونه و يحصلون الصندوق الأسود . .
سكتت برهه . . أغلقت الخط فيما بعد و ناظرتني بحسرة !
أنا : بدر ما مات ! , مستحيل . . بدر ما بيخليني . . بدر ما مات !
بدر ما مات !
بدر ما مات !
بدر ما مات !
بدر ما مات !
المكالمة (16)
على بواب الفراق !
أنا : انزين و بعدين يعني ؟
هو : لا تقضين السالفه كلها هزاب !
أنا : انزين ! , أصلاً دودي بتي الحين !!
هو : شو تسوي هاي كل يوم في بيتكم ؟
أنا : لا هي أختك و لا تستويلك فلا تيلس تتنشد عنها !
هو : لا جد و الله , كل ما أيي بيتكم تكون موجوده و فوق هذا علومنا كلها عندها !
أنا : عن الغباء حمد , حتى الغبي يحس !
هو : لا تقولين تحب أخوج ؟
أنا : شدخلك !
هو : لا بس أسأل !
أنا : تراوالي شي ثاني !
هو : شو تراوالج ؟
أنا : إنكْ تغار حبتين !
هو : شو أغار ؟ , إنتي هبله و لا غبيه ؟
أنا : الله , الله يخليك . . هب جنك الخريش العود ! . . أدري أصلاً إنكْ حبيتْ دودي , الحب هذا يفصحنه عيونك !
هو مرتبك : لا , ما وصلت لها الدرجه !
أنا : أونك عاد , بتسويلي فيها ثجيل روز !
هو : أييه , حشمي ولد عمج العود أنا !
أنا : انزين أوكيه يا ولد عمي العود , شو المطلوب الحين ؟
دخلت هي و أحدثت ضجة . . هو يضحك : سلمي , سلمي . .
أنا : توك يتهيأ لي و يتراوالي و الحين سلمي ؟
هو : يا الدبه , أنا مشغول الحين يلا مع السلامه !
أنا بسخريه : مع السلامه روميوو !
هي : شعندج منوه ترمسين ؟
أنا : بن عمي العزيز .
هي : شوه ؟ , ها حبيبة السعودي دار هواج الجداوي جدا العين و أهلها الحين !
أنا : كم مره قلنا لا تطرينه !
هي بتأفف : أوكيه , أوكيه ع أمرج !
أنا أغير الموضوع : حمد بن عمي المصون على وشكْ يعترف لي إنه يحبج !
هي بصدمه : في ذمتج ؟
أنا : بذمتيه !
هي تحضني : الله يوفقج و يخلي لج بدر و يخلي لي حبه و قلبه !
أنا : قلت لج لا تطرينه , أحس بحرقه في يوفي !
هي : ليش ؟ , هب هو اللي كنتي بتموتين من شهر و نص يوم قالوا طيارته طاحت !
أنا : ما أدري هو انضرب ع راسه و لا شوه ! , متغير عليّه وايد وايد وايد , قلبي ينغزني !
هي : حطي الرحمن في صدرج و لا في شي غير الخير !!
تنهدت حبست دمعه و ابتسمت ! . . عشاق يفترقون و عشان يجتمعون . . حال الدنيا !!

المكالمة (17) و الأخيرة .
و انتهت قصةْ هوانا . . و افترقنا على خير !

أنا : هب معقول , إنته جد غادي هب معقول !
هو : أنا و لا إنتي اللي ما تحسين !
أنا : أنا ما أحس ؟ و لا إنته اللي شكلك انفلعت ع راسك !!
هو : إيه ما تحسين , و أبد بعد !
أنا : أنا بغيت أموت عشان خاطر عيونك , بغت تيني جلطه سكر , كان مستقبلي بيضيع عشان طيارة و طاحت و الحين تقولي ما تحسين ؟
هو بلوم : أنا آسف , أعصابي تلفانه , ممكن تعذريني !
أنا بإندفاع : لا هب ممكن طبعاً شو فيك ؟ , طلباتك غاديه مستحيله ! , خلينا نكون بعاد ها الفتره , بعدين تبدا تجريح و تقولي أعصابي تلفانه !
هو سحب نفس عميق : حنا اتفقنا نكون صريحين . . و أنا بكون صريح معك . . صح قد مضى شهر و كذا يوم من على آخر مرة طرت فيها , لكن اللي ما تعرفينه إني رجعت بيت أبوي .
أنا : شوه ؟ , متى رجعت ؟
هو : الوالدة أصرت . . و أقسمت قالت ما عاد تطير مره ثانيه !
أنا : يعني تصالحت مع أبوك !
هو : تقريباً !أنا : شو يعني ؟ , فهمني أكثر !
هو :. . . . . . .
أنا : اللي عرفته و اللي يعرفونه الكل إنه أبوك زعل لأنك أجبرته تدرس طيران , و أنا من زمان ما كنت مقتنعه بها السبب ! مستحيل أبو يرضى يبعد ولده عنه عشان سبب مثل هذا !
هو : في سبب ثاني . . ما حبيت أخبرك عنه !
أنا : طلع حبيبي المستخبي , قول كل شي يا نور عيني , تعودت تصدمني !
هو : إنتي تعرفين إني أحبك !
أنا : و إنته متأكد إني أموت فيك !
هو : إنتي أول شخص بغيت أكلمه أول ما صحيت !
أنا : أدري , خبرني هذا اللي اتصل !
هو : و ربي أحبك !
أنا ابتسمت بغصه : قول شو وراك , يالسه أعصب تراني .
هو : قولي لي أحبك أول !
أنا بصوت مخنوق : لا تجرحني أكثر و قول !
هو :. . . . . . !
أنا بصوت هادي : حبيبي بنطول و نحن ع الخط سكوت ؟
هو : أنا أنجبرت إني أتزوج بنت عمي !
أنا : . . . . . !
هو : ما ودي , و الله ما ودي , ما أبغى غيرك بس ما عاد في خيار ثاني !
أنا : يعني الفراق !
هو : دخيلك أفهميني , و الله متعذب ما ودي أعلمك مير ما أبغي أكذب عليك !
أنا : خلاص أوكيه , أصلاً النهاية معروفة من زمان !
هو : لا ما هي معروفة , أنا ما كنتْ أبغى أتركك !
أنا : و أنا مستحيل أمثل دور العشيقه في حياتك !
هو : . . . . . . . . . .
أنا : متى العرس ؟
هو : الشهر الجاي !
أنا : الله يوفقكْ الغالي , ملجتوا صح ؟
هو بحزن : إيه !
أنا : آسفة , الظاهر سببت لك مشاكل في حياتك !
هو : أي مشاكل ؟ , إنتي حب حياتي, بعدين الموضوع مؤقت كذا شهر و بعدين كلن بطريقه !أنا : شو يعني ؟ , البنت تعيش مطلقه ؟ , تم موخيه راسها من بين الناس ؟ , بعدين شدراك إنه أهلي بيوافقون عليك و بيرضون فيك ؟!
هو : أنا ما أبغاها , ما تفهمين !!
أنا تنهدت : أنا ما بتناقش وياك و موفق في حياتك , و الله يهنيك و يسعدك و يوفقك ربك . . أهم شي رضى والديك و الله يخليهم لك و و و الله يسعدك !!
هو : لا تمثلين دور البطله ! , الموضوع صعب مره عليه و عليك !
أنا : هاي آخر مره أكلمكْ فيها !
هو : لا تغيرين الموضوع . . الموضوع ما هو عادي عندك !
أنا : هاذي آخر مرة نتكلم فيها ! . . خل الصور و المكاتيب ذكرى غرام !
هو : ليه القسوة ؟
أنا : ما يحتاي تمر أيام . . و تكتشف حرمتكْ الشي و يننكشف !
هو : . . . . . !
أنا : احتمال تكون في صلة بين أبوي و أبوك . . و أنا أبداً ما عندي استعداد أتحمل مشاكل أكثر !
هو : مصره تقسين للحظه الأخيرة !
أنا : عشاني و عشانك , لا نصعب الموضوع أكثر !
هو : ما أقدر أستغنى عنك !
أنا : بس هب ذنبها عشان تظلمها !
هو : لا تقسين علي أكثر !
أنا : . . . . . . . . .
هو : قولي لي أحبك . . لأخر مره !
أنا : لازم أسكر الحين . . الله يوفقك !

. . . . و أغلقت الخط !


كتبت (باقي شهر و يحين موعد زفافك . . يعني باقي شهر أعيشه من اليوم) !
أرسلتها للجميع و أرسلتُ له و للي الذين يعرفون قصتنا . .

و انتهت قصة هـوانا . . و افترقنا إحنا على خير !
...........................مـا عاد في حياتي ذاك السعـودي اللي تحيدونه !
راح . . و يا عساه يعيش دوني باقي عمره بخير !
...........................دخيلكم . . مرةٍ ثانية فوادي بطـاريه لا تجرحونه !
تزوج . . يعني لغيري راح و المـقدر لازم يصير !
...........................لا كنت أبغي فراق و لا كان يبغي و لا إنتوا تبغونه !
باقي لي عمر . . لابد أعيشه لو كان مظلم و مرير !
...........................عسى الأيام يمنحون قلبي الصبر و السلوان يلهمونه !
دربك لازم تسير به و خذ أحلامك من عمري و طير !
...........................إنت كبرت . . و أنا لازال لي قلب يانع كثار يتمنونه !
أحبك . . و تحبني . . هـذا يا حبيبي سر جداً خطير !
...........................أحفظه في الماضي . . خل المشاعرعـنكْ يدارونـه !
رحت و لا بقيت تبقى وحدك يا الجداوي بقلبي الأمير !
...........................و بقوى على وداعك لو إنه صعب و النفس ممحونه !
روح . . أنسى لا تظلمها . . و لا تطلب مني تفسير !
...........................حنـا عشاق و كثير عشاق كـاس الفراق يتجرعونه !
لا تبرر هذا مكتوب كذا و كذا بنفترق ما أبغي تبرير !
...........................حبنا و قلوبنا يا حبيبي المكتوب ما يقدرون يمنعونه !
بطاري الطيار . . لا عاد يا صحبتي يحلالكم التطفير !
...........................دخيلكم . . لا تلاقينا بـطاريه إحساسي لا تسمونـه !
كل واحد منا دون نصه الثاني بيكمل يا الغلا المسير !
...........................و لا تنسى قول لهم أول عيالك على اسمي يسمونه !!

كنتُ وقتها أبكي بهستيريا . . أرسلتها للذين يعرفون قصتنا . . و له أيضاً و مسحته من قائمة الـ contacts في قائمة الـ bbmالخاصه بي .
أسطورة السعودي الطيار و البدوية الإماراتية توقفت هنا !
و لم تعد بين أبوظبي و جدة مسافة قلبين !
فجٌ عميق . . أخدود نار . . جراح . . آلام و ماضي مرير . !
أمنية أخيرة له و لها للعاشقين الذين ولدت مكالماتي من قصتهما . .
(أم سعود الهايمه . . و بو محمد الطيّار . . عسى الله لا يفرقكم ) !

