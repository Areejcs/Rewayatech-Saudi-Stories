
هذي قرية عمانية عادية جدا بعيده عن مسقط وزحمتها ومدنيتها تضمها الجبال والنخيل داير مدار حولها بس ما اقصد انها معزولة يمكن ما تبعد أكثر من ساعتين من مركز مسقط وربع ساعة لأقرب مدينة ماراح أقولكم وين هي بتحديد لكنها في داخلية السلطنة صوب نزوى والحمراء وإزكي وسمائل وووو إلى آخره من الولايات ...


يمكن العمانيين غير عن كل الخليجيين لهم كذا سر خاص في كل شيء في لبسهم في حياتهم في مذهبهم في لهجتهم في كل شيء همه مثل كل الخليجين لهم خصوصياتهم ما من كوكب ثاني يمكن نقول أنهم أكثر من البقية خصوصية لأنهم مجتمع وللأسف مر بعزلة غير
طبيعية في بداية القرن العشرين واقولها بألم وحسره عاش في تخلف أكبر وهذا الشي أنقلب إلى دولة حديثه ما انبيت فيها العمارات لكن أنبنى فيها الأنسان يكفيني أشوف العماني يشتغل في كل وظيفه متاحه وما يتأفف ولا يخجل (الخصوصيه أتلاحظوها في أكثر من شيء مثل اللهجه راح أحاول أكتب عادي ما اللهجه الأصلية وخصوصا أحنا أهل عمان كل منطقة ولهجتها
أهل الشمال لهجتهم غير عن أهل الجنوب والعكس صحيح وأهل الظاهرة غير عن أهل الباطنة وهذا تنوع حلو يحسسك أنها بلاد تاريخ وحضارة ... شيويه بمدح بلادي وبلا غرور تستحقه وزود ) ...


في هذي القرية اللي قلتلكم أنها هنا في عمان الداخل أو الداخلية كانت الحياة عادي جدا صبح ظهر ليل وفيه عصر طبعا وفيه ناس (شوف أنته زين خبرتكم صح ؟؟؟) الوقت الحين ظهر خلص كل الناس الغدى بعد صلاة الظهر بعضهم عليهم وقت من ضربوا العيوش(الرز) وبعضهم يا دوبهم توهم مخلصين ...

البنات بعد الغداء كانت متعودات يشلن مواعين الغداء للفلج للغسيل ولسبب ثاني كانت بنات الحلة تتلاقا فيه وهذا السبب هوه اللي مخلي هذي العادة قايمه للحين لأن الماي في البيوت واصل أفتح اللن أو الحنفية وينزلك الماي بس مثل ما قال المثل قص صبع ولا تغير طبع ...


ما حد بقى على الفلج إلى صفية وحدها تغسل كم ماعون باقي كل البنات راحوا لبيوتهم ... صفية آخر وحده تجي وآخر وحده تخلص لأنهم في البيت يتغدوا متأخر بسبب أبوها اللي يرجع من المزرعة متأخر...

... قبل شوية كانت البنات تتكلم ...

فتون كان لسانها فالت ما لأنها قليلت أدب بس لأنها كذا ( كثير من الناس ما تقدر تفسر أعمالهم وتصرفاتهم لأنهم كذاك مخلوقين ولو ما تصدقوني شوفوا حولكم وتصدقوا ) ...

فتون : تعرفوا نفسي أتزوج اليوم قبل باكر أبي أرتاح من الهم والغم
ردت عليها ندى مع قادم القصة أتعرفوها أكثر ...
ندى : وانتي كم عمرك بالأصل عشان تهتمي وتغتمي
فتون : سباتعش17ر

ندى : كبيرة واجد اللي فعمرك عجزو وماتوا
فتون : يارب ما اموت قبل لا أتزوج ... أقولك أجرب ليلة الدخلة وبعدها اكتها (أموت) ما عندي مشكلة
عزة : ترومي تسكتي تراني بخبرلش أمش (امك) عن كل هذا الكلام الماصخ بو تقوليه ما خربكن إلا المسلسلات التركية أنتي وياها

ندى: من وياها أنا ولا صفية ؟ ولا أقولك عرفتها أكيد أختك فاطمه ؟
عزة : أختي لو تشوف التركي وهالمصخ كنت أتبرى منها بعد ما اعلقها في البانكة
صفية : لا قوية الأخت من تفكري نفسك شمشون الجبار بعدين أختك أكيد التابع هالمسلسلات ما حد يشوفها هالأيام

عزة : أقول أنا خلصت وبكره نكمل السالفة حفضن وين واصلين فيها
فتون : أفا عليش بكره تجي بسالفتها أنا وحده ما أتكلم في مواضيع بايته
عزة : أنتي خلصتي؟ أذا مخلصه خلا بسرعة

ندى : بروح معاكم عشان أشوف إعادة المسلسل غايته الوقت
صفية : مسلسل سمعتي عزة مسلسل ... حرصوني خمس دقائق ونروح رباعه
بثلاثهن ما وافقوا يحرصوها (ينتظروها) لأنهن كانن مخلصات من زمان بس كانت سالفة جاية وسالفه رايحه والماي بصراحة ما يتفوت ماعرف كيف الفلج يكون عكس الجو فوسط الحر بارد وفي الشتى دافئ ...


بعد ماراح الكل عن صفية من بعيد كان في شاب يشوف ويسمع اللي يصير ما كان الصوت واضح بس الصورة خمس نجوم اتش دي أول ما مشين البنات وبقيت صفيه لحالها جى هالحبيب اللي جالس بعيد وراح لمزرعتهم القريبه من الساقية (مزارع القرى العمانية صغيرة يعني ما تقارن بمزارع بركاء وصوب الباطنة يمكن أكبر مزرعه تحصل فيها عشرين نخله فوق بعضها البعض ) ...


لما حس ان صفيه تتحرك نزل من النخلة بسرعة دون ماتنتبهله وقبل لا يوصل الأرض نط للأرض كنه طايح من فوق لتحت وبعد ما طاح تم يصرخ من الألم وكله عياره ماشي منه بس الحق أنه تعور في رايه كان لازم يغامر علا وعسى تنتبهله كل ما سمحت الفرصة يشوفها بعلمها ومن غير علمها يتابعها كأنه ضلها دون لا تحس واليوم جاه الجنون وقرر يقولها ...


يمكن حنوه العامانيين التعقييد اللي موجود في أماكن ثانيه ما عندنا حياتنا ايزي في ايزي الحرية مطبقه عندنا من زمان البنت اللي تبغى تتنقب حره واللي بدها تكشف حره واللي تبى تخابر الرجال بعد حره مهما كان هرجال واللي تبى تشتغل حره سالفة أخطلاط وما أخطلاط ما موجوده بس في خطوط حمراء يعني الأمور ما على الغارب كذا يا خياط دوك مخياطك وخيط كل شي يجري بإيمام مبين مثلا الشغل عادي تشتغل بس ما في كل مكان وما كل مكان تكون نظرة الناس للتشتغل فيه وحده ومع هذا فيه ناس متشدده وفي ناس سايحه و الوسط متحرر بقدر محافظته وهي الطبقة الشايعة...

جاته صفية بعد ما حطت موعينها من على راسها تشوف يمكن هالولد صارله شي وما فكرت بأي شي ثاني إلا تساعده ...قالتله...

صفية : عساك بخير ما تعورت
علي : أحسن منذي اللحضة ما شي في حياتي من أولها لآخرها

مدلها يده عشان تساعده وهيه بكل نية طيبه مدت يدها وساعدته وجلس مدكي ظهره على النخلة ...

صفية : أكيد تعورت ... النخلة ما صغيرة أنته أنتظر هنا وأنا أروح أشوف حد يساعدك
علي : أنتي تكفيني عن البقية ... لا يغرك المنظر أنا ما طحت ولاهم يحزنون بس قلبي طاح
صفيه باقيه مثل النخله ما فاهمه شيئ يمكن أقرب فكره مرت عليها أن عقله صارله شيء من الطيحه ...

علي : أحبك

صفية : (بعفوية ) نعم ايش قلت ؟

علي : أنا أحبك

صمت ...
صمت ...
صمت...

لا هو نطق ولاهيه نطقت بس في لحظه تكلمت هيه وهوه جاي يفتح فمه عشان يكمل كلامه ...

صفية : عيب بو تقوله وبعدين ما هذي أخلاقك وأخلاقي ... الظاهر أنك تعورت في عقلك لما طحت
علي كان متوقع منها هذا الشي بس لما كانت ترد عليه لا حظ أن عيونها في مكان ثاني بعيد عنه ولسانها كأنه يريد يقول شيء ثاني ... وقفت عنه وبسرعه أمسك يدها مره ثانية ...

علي : ما جاوبتيني قلتلك احبك ؟

لو عصرتوها ماراح تحصلوا فيها قطرت دم كانت ناصعه للآخر ما قليل اللي قالها إياه مجرد التفكير فيه خيال وخصوصا هنا عندنا في القرية ما شي خرابيط حب وبطيخ فيه زواج وعشره وأللي يحصل الحب بعد الزواج بالبركه لكن فيه حالات شاذه يكون في اثنين يحبوا بعض ... الحب هنا يقوم على نية وحده هي الزواج يمكن لأن الشخصية اللي داخل البنت والشاب في القرية تعرف فطريا أن الحب هوه الطريق لزواج ...

أما علي كان واقف من مكانه يشوف صفيه وهي رايحه البيت بعد ما طيح قنبلة يمكن تفجره قبلها لأنها لو راحت وقالت لأهلها ما راح يحصل خير ...كان يعرج في مشيته كله من القفزه هذي الحيلة شافها مرة في فلم أمريكي كان البطل يطيح قدام حبيبته بس هيه كانت ولا شالتنه من أرضه ما تشوفه ابدا بس في النهاية قدر يوصلها الرسالة وستعجبت ليش ما قالها وخلص نفسه من الطيحات والعثرات ...

علي وصل البيت وأول ما أستقبلته الصاله كان كل أهله نايمين ... عايلته متكونه من اربعة أولاد وثلاث بنات ... ندى كانت مخلصه الدراسه والحين جالسه في البيت ما فنفسها شيء يسما دراسه عليا ولا شغل باغيه تريح راسها ..

(عائلة علي :_
حميد : الأب
نصرى : الأم
رحمه : الجده من الأب
والأخوان بترتيب ...
سلطان ـــــ ناديه ـــ عيسى ـــ علي ـــــ ندى ـــــ فاخره ـــ محمد
فرق بين علي وندى أشهر لا أكثر لأن أم علي غير عن البقية وهي متوفيه من زمان وهوه يقول لنصرى أمي وهيه كانت أمه بالفعل لأنه رضعته مع ندى بعد موت أمه وما تفرق بينه وبين اولادها حتى اللي ما يعرف العايلة من قريب ما يصدق أن علي من أم ثانيه وما شقيق البقية )

جلس علي عند التلفزيون يطالع مع ندى ... اليوم أجازة يعني ما لازم يذاكر مثل الأيام البقية يوم الخميس فجدوله كانت تخليص أمور وإذا كل الأمور مخلصه كان يزور خواته أو يشوف تلفزيون لحد المغرب بعد المغرب يخلص هالجدول ويعود للمذاكره أصله آخر سنة في الجامعه والكل يعتقد أنه راح يحصل تقدير ممتاز مثل عادته من الصف الأول هو حاط باله على بعثه تكميل الدراسه في الخارج وهذا حلمه يكون دكتور في القانون...

ندى : مالهن ثيابك كلهن ماي كنت عند الفلج
علي : ليش عند الفلج يمكن جاني ماي من البيت
ندى : شوف الطين اللي فيك وتعرف
علي : أوووه تصدقي غسلته من الفلج وما طاع يطلع
ندى : يعني كنت الفلج
علي : برجعلك أروح أبدل وأجيك
ندى : أنتظرك لا تتأخر أباك في موضوع يا قذر
علي : قذر؟! ... ما عليك الأخت تايد مفيش مستحيل راجعلك

وفي بيت جارهم علي بنت تسمى صفيه أول ما وصلت البيت طيران للغرفه ... كانت ما مستوعبه للحين اللي قاله علي وما مصدقه ...

صفية في نفسها : يمكن يحبني ... لا ما يمكن هذا يبا يتهجل بشي وقال ألعب معها دور العاشق ... بس لو سرت وخبرت أهلي بيسير فيها وأنا بسير معه ولو ما يلي ذنب ... ما ضني انه يلعب معي لأنه علي ... وخير يا طير لو كان علي أيش بيصير ... بيصير كثير ما جالي سمعت عنه إلا الخير والمديح كل الناس تشكر فيه ... بس بجد يا صفيه انتي تحبيه ولا لا ؟ ... وانا أيش دراني بالحب تعتقدي عادي أن البنت تحب واحد غير زوجها أيش يحصلي لو عرف حد من أهلي ... صدقيني أنتي مجنونه تفكري في هذي الأمرور افضلش تنامي ...

حاولت أنها تنام مثل ما قالت بس محال تغمض عينها هيه من زمان كانت معجبه بعلي انسان برغم صغر سنه النسبي إلى أن الرجال الكبار في القرية أي مشكله تحتاج قانون وحكم مالهم إلا سؤال علي رايه كان مسموع في القرية بس هوه يحب يظل على عمره وما يسبقه أيام زمان لما كان في المدرسه كان الشباب معه يتكلموا في مواضيع فارغه كلها تمليت حوار ما فيها اي فايده بس هوه كان معاهم برغم من أن الكل كان يعرف أن علي أكثر ثقافه من كلامهم ولما يصير نقاش بين المعلم وعلي في اي قضيه كان المعلم يستفيد من علي مثل علي ما يستفيد من المعلم لأنه مثقف ويحب القرائه بشكل غير طبيعي أمين المكتبه ما يعرف الكتب الموجوده في مكتبة المدرسه أكثر منه في الأسبوع الواحد يقرأ كتابين وفي الخميس والجمعه يستعير كتابين وغير الكتب اللي يحصلها من هنا وهناك وهذا الشيء اللي خلاه يختار تخصص القانون برغم أنه حصل نسبه تدخل أي تخصص يريده من الطب والهندسه وغيرها...
علي نزل من غرفته في الطابق الثاني من بيتهم ورجع وجلس جنب أخته ندى كانت تابع مسلسل خليجي ...


ندى : ما العاده تسير الفلج فهالوقت

علي : من قال ؟ أنا كل يوم أطلع بعد الغدى أتمشى في المزارع بعدين أرجع البيت
ندى : بس ما تجي كلك طين ... طحت ولا أيش سالفتك
علي : كنت راجع وتزحلط ((اتزحلط::سقط بقوة بغير ارادة هههههه))
ندى : سلامات أنا بروح أنام ...

علي : والخبر العاجل يا الجزيرة وينه
ندى : هههه تفله تحتاج طن ملح ... الوالده تباك فأمر هام وضروري بس لا تتكلم معاها إلا وأنا موجوده عشان أساعدك
علي : فأيش ؟
ندى : أنته أسمع الكلام وما راح تندم

راحت لغرفتها وخليت علي بين أمرين بين شوق لردت فعل صفيه وبين حيره عن موضوع أمه بس صفيه كانت مسيطره على عقله كان يطالع التلفزيون وعيونه مفتوحه بس كان يشوف مكان ثاني كأنه الحين حس باللي سواه يمكن لو فكر كذا قبل لا يقولها يمكن لا راح يقولها ولا حتى فخياله ... 

صفيه لعلي الحبيبه السريه من كان عمره 17 وهوه متعلق فيها أول الأمر كان يضن أنه حب مراهقه ومرحله وتعدي لكن مسقط والجامعه وبناتها خلته يتأكد أنه يحب هذي الأنسانه بصدق أي بنت غيرها في عيونه مجرد بنت لا أكثر لا يتأثر لا بجمال ولا دلع اصدقاه يستعجبوا لما يقولهم أنه ما يكلم أي بنت ولا عنده اي علاقه اي كانت مع بنت خارج محيط العائلة والجامعه وكانت سطحية في الغالب ...

فجئه دون مقدمات دخلت أخته ناديه وهي تبكي كانت عيونها حمرى مثل الجمر وولدها الصغير حسين على حضنها يبكي معها علي ما فهم المشهد ما مصدق اللي قدامه أكيد شي كبير صايرلها حتى تبكي بهالشكل المفجوع ...

علي : خير ناديه ايش صاير فيش ليش تصيحي
ناديه : حسن باغي يطلقني




ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




علي : ايش صاير بينكم الصبح كنت عندكم كنتوا سمن على عسل

ما مصدق الكلام والموضوع مادخل عقله للحين حسن يطلق ناديه مستحيل لأنهم كناري الحب في العايله وكما يقولوا الأخوه المصريين فوله وأنقسمت نصفين لايقين على بعض للآخر لما تجي ناديه عندهم تزورهم كان حسن على كل دقيقة والثانيه أتصال ورساله يطمن عليها كأنها في بيت غريب ولا انها بعيده عنه مسافت الصيين ولندن من كلا الجانبين تفصل عنهم قارة ما كنها مسافة كم بيت الفرق بين بيته وبيت أهلها ...

نسى كل شي وما شغلت عقله إلا اخته وطلاقها ..
علي : طلقش ولا بعده مارما عليك اليمين
ناديه : بعده
علي : الحين أنتي هاديه صح ؟ يحتاج أجيبلك كوب ماي
ناديه : ما نفسي على شيء
علي : انتي للحين ما قلتيلي أيش المشكلة

ناديه : بعد مارحت من عندنا طلعت أنا وحسن لمشوار ودينا حسين عند أمه العوده بس في الطريق اقترح حسن نزور العجوز شذرى ...رحنا عندها وجلسنا ومن سالفه لسالفه سألته عني بس يليتها ما سئلت وخلتنا على عمانا

علي : ليش ؟؟؟
ناديه : قالتلنا أن أمي كانت رايحه تهول(تحتطب ) السيح وتاركتني عند أم حسن وكنت يومها اصيح كثير وجيت ام حسن ورضعتني عشان اسكت بس المشكله انها ما قالت لأمي
علي : العجوز شذرى كيف عرفت

ناديه : تقول أم حسن الله يرحمها قالتلها هي ووحده ثانيه بس عيت تذكر

دارت في بال علي أفكار كثير عن الموضوع كان كعادته هادي يبعد االأنفعالات عن قراراته وتصرفاته ..

أول فكره أن هذا الكلام صحيح يعني لازم تطلق ناديه من زوجها بس ايش مصير هالولد بينهم كيف الناس اتشوفه ابوه وأمه هما خاله وعمته وفي نفس الوقت هما عمه وخالته راح يتخربط بالموضوع ...

الفكره الثانيه أن الكلام غلط والحرمه بدت تشكل على آخر أيامها بس لازم حد يدفع الشك لمرحلة اليقين حد يتذكر هذي الحادثه مثل ما تتذكرها العجوز وهنا يكون الرد الأيجابي أو السلبي...

علي : حسن وينه تو ؟
ناديه : ما أعرف وصلني وراح أنا خايفه عليه كان يبكي أخاف يصيرله شيء
نزلت دموعها من ثاني كانت بجد تحبه كثير و الأنسان لما يفقد شخص تربطه معاه اي علاقه لو كانت العداوة يحس بألم بفراقه ما بالك زوجين يحبو بعض وبينهم ولد عمره تسع أشهر مالي حياتهم ...

مد علي أيده وجفف دموع أخته ...
علي : ما عليك حبيبتي أنا بشوف الموضوع .. حد يعرف الموضوع غيركم أنتم الأثنين ؟
ناديه : لا
علي : أحسن ... خلي هالموضوع بيننا لين ما اشوفه عسى له مخرج
ناديه : كيف بس ؟
علي : ما عليك قلتلك أنا بشوف الموضوع ... لما يسألك حد سبب زيارتك قولي مثل العادة أشتقتلكم
مسك أيد أخته وخلها تسير غرفة البنات أو غرفة ندى الحين ...

اللي يدخل هالغرفة يعرف أنها حجرة بنات أول ما تزوجت ناديه ندى خلت أبوها يصبغها وردي فاتح (بيتهم جديد تصميم عصري متكون من طابقين سبع غرف بس أربع غرف كانت كبيرة وثلاث أصغر وفي البيت مجلس للحريم وثاني لرجال )
اشتريت أثاث جديد لكل الغرفة وحطت سريرين واحد لها والثاني لبنت عمها وتوئم روحها كوثر لأنها لما تزورهم تزورهم بالأسابيع وفي الغرفة دريشه مفتوحه على المزارع أول الصبح تشوف منها الشمس وهي تطلع بشويش من ورى النخيل وصوت الحمام والطيور

( الله على صوت الحمام في الصبح ما أجمل عن ليل البر وصحرى إلا صبح القرية ومزارعها ) ... دخلت ناديه على ندى وهيه في سابع نومه هذي عادتها كأن المخده منوم أول ما تحط راسها تنام لكن نومها خفيف أي إزعاج يصحيها ...

ندى : من هذا اللي يصيح سكتوه باغيه ارقد
ناديه : انشاء الله الشيخه ندى بنسكته
ندى : (شافتها بعد ما فتحت عيونها زين ) أم حسون وحسون عندنا يا مرحبا بس هذا وقت زيارات أنتي وولدش الرغاي
ناديه : والله هذا بيتي وبيت ولدي مثل ما هو بيتك
ندى : بالمناسبه أيش جابش لنا ما كملتي أسبوع من آخر مره نمتي عندنا ...لا يكون زوجك بغى يطلقك ولقى وحده ثانيه كل يومين رسلك عندنا

كأن ناديه ناقصه حد يذكرها بزوجها ... من أول ما بديت تكلمها وهيه تخنق العبره على ابواب عينها تخاف تحس عليها ...

ناديه : يمكن انام ولا أرجع من حيت جايه
ندى : نامي فعيوني بس ولدش الصياح خليه برى

ما كانت تقصد طبعا تقول كذا تضحك مع اختها مثل العاده أحيانا طلعلها عينها من الكلام الشارق والغارب ... بعد ما وصل أخته للغرفه نزل لصاله وطلع تلفونه وتصل على حسن مرة ومرتين وثلاث واربع سبع وما يرد خاف عليه لا يكون صارله شيء من حيرته جلس على الكنبه قدام التلفزيون وهوه يفكر في حل المشكله ومالقالها إلا حل واحد وهوه يعرف من هذي الحرمه الثانيه اللي سمعت أم حسن وكل خوفه تكون هذي الحرمه ميته ولا مخرفه ...

علي : في الحله حريم كثير يعرفن أم حسن وعمرهن من عمرها بس من تكون هذي الحرمه ... يمكن تكون جدتي بس لو كانت جدتي تعرف مثل هذا الكلام كانت قالت من قبل وخصوصا انها ذاكرتها قويه ... من غيرها يا علي ؟؟؟ يمكن تكون جدة ناصر أو ليش ماتكون حد ثاني ... أنا لزم أسير أزور هذي العجوز وشوف الموضوع معاها الله يهديها ما عرفت تتكلم من قبل الحين شبك الأرسال عندها

قام لغرفته يريد يلبس دهداشته لصلاة العصر برغم أنه الوقت بعده حوالي ساعه ونص باقي على الآذان ...عقله متخربط عشرين شيء في راسه الصبح كان يحس يومه عادي بعد الغدى جن وقال لصفيه بعد ما رجع اخته وألغازها والختام الطامه الكبرى أخته وزوجها أو أخوهم اللي مزوج أخته ( صدقوني فكره صعبه لو عرف حد بعد الزواج أنه متزوج أخته من الرضاع ...الله يرحم عجايزنا كانن فاتحات سبيل ولد يصيح أمه ما موجوده رضعنه نص القرية أخوانك من الرضاعة )وأختبارات المنتصف ودوشتها ...
رن تلفون علي وأول ما شب التلفون كان علي راد عليه دون ما يشوف من المتصل ...

علي : وينك انته انا اتصل فيك وما ترد
فاتك : موجود بس انته ما تصلتبي ولا مره خلي الكذب عنك
علي : فاتك ... عذرني كنت انتظر مكالمه مهمه
فاتك : من حقك يا المهم ... أقول عندك ملخص المحاضرات إذا عندك رسلهن على إيميلي
علي : عندي بس ما أقدر ارسلهن عندي ضروف
فاتك : ضروف ولا ملفات
علي : بديت تنكت أنته وجهك
فاتك : لنا الله أنا وجهي ... جد حاول ترسلهن ضروري محتاجلهن
علي : بحاول بس ما أوعدك والحين مع السلامه
فاتك : لو أني بنت ما صرفتني كذاك بس يالله عسى خير ... لا تنسى ضروري جدا جدا ترسلهم أرجوك
علي : طيب مع السلامه

سكر علي التلفون ونفسه يروح عند فاتك ويعطيه كم كف ويرجع ما مصبرنه عليه إلى ندى لأنهم نفس الطينه يطلعوا قرون في الراس لما يريدو ...

وفي بيت جيرانهم كانت هناك بنت تسمى صفيه ( تعرفوها ؟؟؟؟)تتقلب قلوب قلوب(يمين ويسار) في فراشها كأنها مغيبه شيء ما جاها نوم من كثر لو قلت ولو سويت ...
عمرها 21 على ابواب 22 جميله عيونها عسليه غامقه متوسطه في الطول وجهها كيوت على الآخر شفايفها وأنفها كله متناسق مع بعضه ملامح وجهها طفوليه تظنها بيبي وجسمها حلو بين البين لا هي ثخينه ولا نحيفه لون بشرتها حنطي تحس تعيش وحدها في جزيره الناس في عالم وهي في عالم ثاني ما عندها أخت ثانيه وحيده بين ستة أولاد وأمها عمرها كبير ما بينهم عامل مشترك هذي جيل وذك جيل ثاني ...

جتها فكره أنها تفتح مذكرتها وتكتب أي شيء يجي على بالها مهما كان ...

في أول الصفحه كتبت جملة [خارج التاريخ] لأنها متعوده تكتب تاريخ اليوم في هذا المكان

(هل هو حقيقية أم خيال
هل هو موجود بالفعل أم ماذا ؟
ربما هو موجود ...
منذ زمن لا أعرف بدايته كنت أكتب عن الحب الذي أتمناه
عن الحبيب الذي أنتظره لينتشلني من وحدتي وعزلتي
تصوري يا من تكتبين لو تحققت أمنيتك ... هل أنتِ على قدر الحب؟
هل تقولين كلام الحب لأنك تحتاجيه ؟
أو لأنك تحبين من تقولين له كل ذلك الكلام ؟
تلك أسئلة تطريحها إذا أحببتي وأحبك الآخر
هو قالها
السؤال الآن هل تحبينه أنتي ايضا ؟
كوني أكثر من صفية وجاوبي على السؤال ؟
أحبك أو لا أحبك
لا منطقه رمادية ...
هل تحبيه أو لا ؟؟؟ ....)

يمكن فوق الساعه وهي تكتب هذولي السطور بين كل سطر وسطر وقفة بين كل كلمة وكلمة فكرة بين كل حرف وحرف استفهام وعباره ضايعة يمكن لو كانت لها صديقه كان أمر ثاني يمكن تقولها وتفضفض معاها (((الأنسان اللي ما يلقى الحب ولا الصديق الوفي في حياته ما يعد نفسه عايش مئة بالمئة وما يعرف هالكلام اللي من فقد حبيب وصديق لأنه جرب الأمرين بدا بالحلو وجرب المر)))...

قام علي من على كرسي مكتبه في غرفته وراح يصلي وحسن لا رد على اتصلاته ولا طمنه في الطريق شاف ندى في الممر قبل المطبخ ...

علي : ندى تعرفي ترسلي إيميل
ندى : حرام عليك حد قالك أني من زمان أبو جهل
علي : لا جد تعرفي
ندى : إذا كمبيوترك يحتاج فورمات خبرني نسيت أني ما خذه دوره متعمقه في الكمبيوتر قبل العام الماضي
علي : يلعن بليس نساني ... اختي العزيزة قمر البيت يا ضو الشموع
ندى : خلص مو باغي
علي : فيه واحد من الشباب يريد من عندي ملخصات وأنا ما فاضي أرسلها قلت لو يمكن ترسليها
ندى : كل السالفه عشان هذا الموضوع ...عطني كمبيوترك وروح أفا عليك
علي : الكمبيوتر في الحجره والرقم السري للإيمل السطر الأخير بالأنجلش من اليسار
ندى : والملخصات وين
علي : في سطح المكتب ملف عنوانه ملخصات
ندى : بس تراني أقولك بنفض كمبيوترك نفض يمكن احصل شيء كذا لازم أطمن على أخلاقك
علي : لا تذليني تراك أخرتيني عن الصلاة الكمبيوتر عندك أهم شيء لا تحرقيه ...يذكيه نسيتي أهم شيء أسم المرسل أليه
ندى : بسيطه برسلها لكل العناوين وأكيد أيوصل للي باغنه
علي : كل شيء عندك حاله حل أنتي ليش ما دخلتي التحريات
ندى : بعطيك أوراقي سجلني
علي : كلامك ما يخلص أن بروح أصلي ويمكن أتأخر برجعه ...اسمه فاتك

خرج علي من البيت وراح للمسجد في الطريق لقى ناصر ...ناصر وأخوانه كل واحد حكومه ثلاثه منهم عاديين واحد ملتزم ولحاله دنيا يسبح في ملكوت الله وثاني يعشق السيارات موت تبغى شيء عن السيارات روح عنده والثالث والأخير تحسه كنه مجنون أو فيه خفت عقل مزاحه ما يخلص ساعات وساعات يكون جامد ما يضحك ولا يتنفس وساعات يكون كأنه من الشياب كل وقت بآذانه ...

ندى راحت تصلي ومن خلصت مصليه اتصلت ببنت عمها كوثر تطمن على أخبارها وتسألها ليش ما حد شافها من زمان وتخبرها امها سألت عنها ومن خلصت راحت لعند أمها وقالتلها أن علي بيتأخر وما راح يرجع من برى بالمره عشان لا تنتظره وتأجل الموضوع اللي في بالها ...

فتحت ندى لابتوب علي وشبكت على الأنترنت الأول دخل تشوف إيميلها وما حصلت رسائل منها فايده كلها رسايل من منتديات ومواقع وكم رساله من كوثر وصديقاتها في المدرسه ايام زمان ...دخلت إيميل علي ولقت ثمان رسائل جديده الفضول فيها يقول أفتحيها والأدب يقول لا لكن فضولها يذبح ...

ندى : بفتحها وقوله يشوف آول ثمان رسائل ما راح يعصب
وكما قالت فتحت الرسائل كانت من زملائه في الكلية يسألوه عن المحاضرات والملخصات وغيره وفي رساله من الدكتور وفي غيرها وهي أكثر وحده توقفت عندها وهي رساله جايه من بنت أسمها لطيفه أول ما شفت هشيء صفيه فتحتها تضن انها اكتشفت سر اخوها ...

قريت الرساله : (شكرا على أهتمامك بالموضوع يا علي ... الدكتور رد على السؤال ورسلي الجواب وقالي أنه بيرسلك الجواب نفس الشيء ... أتمنى ما ثقلت عليك بس عندي طلب أخير عطني رقم تلفونك أكيد أحتاجله )

لو كان من قرى هذي الرسالة علي ما كان راح يهتم في أي شيء فيها بس ندى كانت أفكار توديها عن السبب الحقيقي ورى طلبها بس كم تقولوا نفظت يدها من الموضوع لأنها تعرف أخوها ما أله في هذي المواضيع ... مثل ما قالها فتحت إيميل جديد وأدرجت الملخصات ورسلت الإيميل من غير ولا كلمه سمعت أمها تناديها مثل العاده في العصر تتجمع الحريم (يعصرن ) في الحله كل مره في بيت للقهوه والحش إذا تبى تعرف شيء حضر المعصرات أتعرف علوم السي أن أن والبي بي سي وفرانس برس و رويترز والجزيرة وكل الوكالات الأنباء الغيرها ...ومثل عادتهن لو جى خبر رجال صدم بسيارته شيء بسيط وما صارله شيء ولا سيارته آخر ما تخلص جلستهن يمكن هذا الرجال ميت وجثته ما ما عرفين يلموها من الشارع وسيارته متكنسله هذا مثل بسيط ...

قهوت اليوم في بيتهم نزلت تشوف أمها أيش باغيه وطبعا مثل ما توقعت تقريب القهوه كان المطلوب ... قدمت ندى القهوه والتقدوم من فواكه وغيره يمكن أجمل عادات المعصرات ما يجين ويديهن فاضيه لازم يجيبن شيء معاهن والبيت اللي يحلن فيه تجد بعد ما يروحن فيه صفرة فواكه وحلويات ومعجنات مما لذ وطاب تقول حفله يبدين قهوتهن من بعد صلاة العصر ويخلصن قبل المغرب بشويه ...

ندى ساعدت أمها وما جلست معهن لأن كلامهن ما يعجبها كانن قرويات عجايز تفكيرهن غير عن البنات الشابات مثل ندى وصفيه وفتون وغيرهن ... رجعت ندى لغرفة أخوها تبند الكميوتر بس وهيه تقفل الإيميل شافت إيميل جديد من فاتك ...
(فاتك ...
ولا حتى كلمه يا أخي كتب نقط ولا ما نسوى تكلمنا ...
أقول إذا فاضي أدخل الماسنجر نتكلم أبغاك في موضوع
أنتظرك إذا كنت ما فاضي عطيني مسج كول ...بايااااااااات )

إذا حد جته فكره مجنونه أن ندى أتدخل على المسنجر على أنها أخوها وتشوف هذا الموضوع الضروري اللي عنده تراه تفكيره سليم وصحيح ميه الميه لأنها عارفه أن علي ما راح يقولها أي شيء أو يزعل عليها مهما سوت لأنه ما يعتبرها أخته وبس كانت قريبه من قلبه في منزله صديقه ...

فتحت الماسنجر وما فتحت إلى الولد شابك (( يحسبها علي طبعا )) ..
عمان نبض واحد (فاتك): غريبه ما من العاده ترد
سقراط العصر الحديث(علي): لا عادي اسكر ... حياك
عمان نبض واحد : خليك الله يخليك ... نقلبنا فيروز عشانك
سقراط العصر الحديث : كيف هوه برنامج ما يطلبه المستمعون
عمان نبض واحد : غريبه الأخ ينكت ... أقول ود عم كيف مستعد لأختبار
سقراط العصر الجديد : والله حسبت عندك سالفه تقول موضوع ضروري هذا موضوعك
عمان : لا ما هذا موضوعي خليني أمهدلك الأول
سقراط : قول ما يحتاج تمهيد
عمان : أبغاك تكتبلي بيتين شعر خصوصيه
سقراط : لمن أكتبها ؟

عمان : أنته موافق ؟ ... ليش هذي المره غير كل مره كنت أقول بيتين شعر خصوصيات ترفض رفضا قاطعا
سقراط : كيفي ولا أقولك قلت أدب
عمان : لا قلت نحو
سقراط : من وين هذا التراب اللي طلع
عمان : قصدك قديمه في ثانيات تريد تسمع
سقراط : خليهن لك يالخفيف
عمان : لا تضيع الموضوع ... بجد موافق أنا قلت راح أمر بمفاوضات السلام مع اسرائيل عشان توافق
سقراط : طريقتك قديمه أبيات شعر وهذي الحركات
عمان : أيش أسوي طالبة في القنون تموت في الشعر
سقراط : من هذي أعرفها
تريد تفتح معه حوار تخليه يخبرها عن هذي البنت من باب الفضول والكلام ...
عمان : لطيفة ... لا تكون بينك وبينها شيء
سقراط : ليش

عمان : دائما اشوفك تتكلم معها وهيه لما تريد شيء ما تسأل الدكتور تجي تسألك أنته أول شيء
يأذن المغرب والأثنين من سالفه لسالفه ومن كلام لكلام هو يقول كلمه وندى تقول كلمتين ويرد هوه بأربع الأثنين سوالفهم ما تخلص ( ما مثل بعض الناس اكثر من كلمتين ما يعرفوا يقولوا يدقك قروع لما تسير معهم سفره طريقها طويله مثل سفرت الخريف صوب صلاله ) آخر شيء ندى شافت أن الكلام طول لازم تخلص الحوار ...

سقراط : بسير أصلي لاازم أسكر نتلاقا على خير
عمان : تمام بس اريد اقولك شيء ودون ما اقصد شيء ...ما حسيت اني أكلم علي اللي أعرفه شيء فيك متغير
سقراط : شيء ثاني
عمان : رجعت حليمه لعادتها القديمه يا أنسان مالك جاف خليك إيزي
سقراط : تمام باي

سكرت الماسنجر يمكن بعد ربع ساعه من هذا الكلام ...حست ندى بالعامل المشترك اللي كان يقول علي أنه يتقاطع بينها وبين فاتك يمكن هوه أخذ الأشياء براحه والبعد عن التعقيدات والتفلسف في الأشياء ... ما أول مره ندى تعرف من هوه فاتك كان علي دائما يكلمها عنه وعن كلامه وافعاله وطلعاته وخرجاته في مسقط لأنه صديقه وزميله في السكن ...

بعد ما صلى الكل صلاة المغرب طلع علي من المسجد وفي نيته يبدأ الحل اللي شافه للموضوع في العصر كان يفكر بهذي الحرمه اللي كانت مع أم حسن والعجوز شذرى ... زار الأول حرمه كبيره بس رجلها والقبر كان أحتمال أنها تذكر ضعيف جدا بس قال بحاول ربك قادر ولما زارها لقاها ماتذكر اسمها حتى ومشى لحد ما وصل جنب بيتهم ناصر كان يريد يأخر هذي الخطوه وخصوصا أنه يدخل إلين داخل البيت راح لعندهم دق الجرس وبعد شويه انفتح الباب وخرجله ناصر ...

ناصر : هلا علي
علي : ناصر أريدك تساعدني في موضوع
ناصر : أمر ... بس ماهنا أدخل المجلس نتقهوى ونتكلم
علي : طيب

دخلوا المجلس وعلي قال لناصر كل الموضوع وسبب زيارته لعندهم ناصر مثل علي ماصدق الموضوع أن حسن بيطلق زوجته ...القرية مثل البيت الواحد تعرف اللي يصير هنا واللي يصير هناك والناس تعرف المرتاح منها والتعبان في حياته من أي وجه كان المادي والنفسي وغيره ...

ناصر : طيب علي دقائق ورجعلك
دخل وقال لأهله أن علي بيدخل عن جدته ورجع لعلي وخلاه يمشي وراه لغرفت جدته وخبروها السالفه بطلوع الروح أصلها كانت ما تسمع زين ...

في نفس البيت كانت بنت تسمى صفيه (تعرفوها صح ؟؟؟) راح تاكل أضافرها من سمعت أن علي هنا في بيتهم وتغلي في داخلها وتحس أنها راح تموت من الرعب والخجل كل شيء متعاكس داخلها طبول وطيور وهرنات وناس وسيارت وربشه ...

صفيه : أنتي مالش من أول ما سمعتي أسم علي دخلتي داخل الحين اللي برى أيش يقولوا أكيد بيقولوا شيء بينكم
بعد شويه .....
صفيه : لو في شيء من اللي في بالي ما كان يجي وحده لحد بيتنا أكيد أنا أحلم
صوت دخل .......
صفيه : تعرفي انتي تحلمي كثير شكله تاب من اللي قاله الصبح ونساه ...وأنتي المجنونه صدقيه

بعد شويه راحت لنفس الدفتر وفتحت ورقه كانت كاتبه في أولها خارج التاريخ وتحت آخر سؤال كتبت
(تحبيه أو لا ؟؟؟ ...
نعم أحبه ومغروره ألم أقولها على الأقل لنفسي
ليس اليوم أنا أحببته
لكنه شعور كان متوري خلف الرماد
أحس الآن أن الحب يحرق بصدق ..)

فتحت الكراسه على هذي السطور وقريتها مره ومرتين وفي وجهها ابتسامه اشمئزاز وسخريه وفي نفسها تقول مجنونه ...على أي اساس حكمت عليه انه نسى اللي صار ظهر بينهم ما حد يعرف غيرها ولا أقولكم هيه نفسها ما تعرف أيش خلاها تحكم بهذا الشكل بمجرد انه جا البيت عندهم دون ما تعرف ايش جابه بس أنا يمكن أعرف انها كانت في شيء في قلبها لعلي يخليها متمرجحه لاهيه هنا ولا هناك تحتاج دفعه وتعدي الجسر ... نزعت الورقه من الدفتر وكانت تريد تمزقها بس ما هانت عليها طويتها بين أوراق دفترها الشاهد على كل أنتصاراتها وانكساراتها ودموعها في سطر من سطور دفترها كتبت ...
(من سيقرأ هذه السطور غيري
أوتسمحين بذلك ؟
لا لن اسمح
لكن من سيكون قلبي
سيكون أنا وأنا أقرأ كل ما أكتب
.....
يا من تقرأ غيري أنت حبيبي )

يمكن تلاحضوا أنها تكتب بحريه وصراحه على الآخر لأنها لما تكتب تكتب مع روحها بكل صدق اللي في قلبها تكتبه على الورق ما تحب تخدع نفسها...

قدام باب غرفتها في اثنين ما رين الحين طالعين من عند جدتها يمكن يكون عندهم جواب للمشكله ويمكن المشكله على حالها وزادت بله بعد ...

آخر مكالمه أجراها حسن كانت لزوجته ناديه ساعه تسعه الصبح لذلك جت المكالمه لها وأول ما شافت الأسم ترددت ترد عليه لكن في الأخير قررت ترد عليه يمكن أيخبرها خبر عمرها الحين ...

ناديه : هلا حسن
ما تعودت تقوله حسن لما يكون الكلام يكون بينهم أوقات تقوله حبيبي ومرات وهيه الأكثر تقوله حسوني في البدايه ما كان يعجبه تقوله كذا يحس أنه يقلل من قيمته بس في مره من المرات زعلت منه وراضته بشرط تقوله حسوني من غير ما يزعل وافق والحين صار يحس يعرف زوجته إذا ما قلتله حسوني وهمه ويا بعض أكيد زعلانه وفيها شيء عليه ...

رجال : هلا اختي ..
ناديه : من أنته وحسن وينه
الرجال : حسن بخير انشاء الله بس
ناديه : (بقلق ) بس أيش ؟؟!!
الرجال : حسن صارله حادث والحين في مستشفى نزوى الجديد





ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




صرخت صرخه خلت كل اللي في البيت يركضوا يشوفوا ايش جرالها ولما وصلوا كان طايحه في الأرض بس عيونها مفتوحه وتشوف السقف كأنها جماد ما يتحرك فيها شيء جت أمها وشافته على الحاله وبدأت المناحه وصياح علي كان توه داخل البيت سمع أهله يبكيوا ويصيحوا خاف أن خبر ناديه وصلهم وسار يشوف الموضوع دخل الغرفه وكانت أمه على الأرض وما سكه ناديه بين أيديها وتبكي وتمسح عليه وندى ومحمد وفاخره جالسين ورى أمهم يصيحوا هم الثانيين ...

علي : ايش فيها ناديه
ندى : (بصوت يبكي ) سمعنا صرختها وجينا نشوفها لقيناها كما تشوف فاتحه عيونها ولا تتكلم ولا شيء
أمهم : يالله حبيبتي ايش صار فيك ...ردي كلميني ناديه أنا أمش ردي عليّي

علي شاف التلفون في يدها فكر أن حسن اتصلبها ورما عليها الطلاق وما قدرت تتحمل وصارتلها هالحاله وخصوصا أن التلفون كان طايح جنبها مسكه وشاف آخر مكالمه جتها وكانت من حسن تأكد الموضوع عنده ما في شيء ثاني يمكن يخليها تنهار إلا هذا الموضوع ...

اتصل يتأكد ...

علي : حسن لا تكون سويتها
الشرطي : هلا أخوي
علي : من أته وين علي
الشرطي : أنا من الشرطه ... اتصلت قبل شويه وخبرتكم عن حسن
علي : حسن ايش فيه أرجوك تكلم
الشرطي : صارله حادث والحين هوه في المستشفى
علي : اي مستشفى
الشرطي : نزوى

سكر علي المكالمه وتصل على أهل حسن وخبرهم بالموضوع بس بشويش وتصل وخبر أبوه وأخوه سلطان بعدها رجع لأهله وخبرهم أن حسن عمل حادث ...لبسوا الحريم عباياتهم ولبست ندى أختها عباتها وشلهم علي المستشفى يطمنوا على حسن ما بقى في البيت إلا محمد وفاخره ...

في المستشفى كان الكل واقف على رجل إلا ناديه كانت منومه في المستشفى فيقسم ثاني يعالجوها من الصدمه أكثر أنسان تعور في هذا اليوم كله ما كان حسن ولا ناديه ولا حتى صفيه ولا أي أنسان ثاني في قريتهم كلها كان شخص واحد يسمى علي أشد يوم مر عليه في حياته كلها لو يغسل دماغه من الذكريات غصب عليه بيتذكر هذا اليوم الغريب ...

حسن كان في العمليات وقتها يسواله عمليه ضروريه كان الدم داخل لرئتينه كان نقله صعب للمستشفى خوله المعروف لمثل هذي العمليات وما شي حل إلا أن الأطباء المتخصصين يجيوا نزوى ييجريوا العمليه وهذا شيء قلل من فرص نجاح العمليه لأن كل دقيقة تروح دونها كان حسن تقل درجه في أمل حياته .... من يشوف سيارت حسن يقول أنه ميت كانت من النوع الراف فور مدكوكه من الحادث كأنها قوطي بيبسي حسن كان شارد ودخل الشارع دون ما يشوف والشارع مزدوج ومن الصوب الثاني جايه شاحنة اسمنت سايقها يسرع ومثل المطرقه دكتها دك ...

يمكن الساعه الحين على حدود الأربع فجر وما في خبر عن حسن ولا عن ناديه الأثنين في مستشفى واحد وأما حسين من يد جدته إلى يد خالته وعمته بطلوع الروح نام متعود على أمه ...

صفيه ما شبعت نوم أمس حاولت تنسى الفكره الصعبه وفتحت التلفزيون حصلت فلم عربي فلم مصري ((الشبح))كان توه يبدئ جلست تشوفه وشدها كثير بفكرته وقصته كان غريب على السينما المصريه فلم خلاها تفكر ايش يصير وخلاها تفكر لما خلص كيف بدأ ...

راحت وصلت وتسبحت وصلت الفجر بعدين طلعت تصبح على جدتها ...

دخلت غرفة جدتها حصلت أمها تتقهوى معها قهوة الصبح كانت الساعه حوالي ثمانيه ونص ...

أم منصور : مالش ناهضه متأخره اليوم
صفيه : ما نمت أمس
أم منصور : طول الليل قدام التلفزيون
صفيه : كنت اتابع فلم ما قدرت انام ما اشوف النهاية
أم منصور : مسكين حسن زوج ناديه مستوله حادث وتو مرقد في نزوى
صفيه : عسى ما متعور واجد ؟
أم منصور : يقولوا مسواله عمليه من الساعه تسع ليل إلين ستة الصبح ... ناديه مسكينه طاحت عليهم وتو مرقده في المستشفى ما يعرفوا حالتها عيونها مفتوحات لا تحدي ولا تبدي(لا تتحرك ولا تتكلم)

أخبار تلوع الكبد من الصباح كانت القرية كلها صابحه على هذا الخبر وكلهم مفتجعين على حسن وزوجته ومترحمين لحالهم ويطلبوا الشفاء من الله تعالى ومحمد وفاخره ساروا عند عمهم أبو كوثر يناموا وللحين همه هناك ... كوثر من الصبح أتصلت على ندى ...

كوثر : هاه حبيبتي طمنيني
ندى :ما عرف مو اقولك الأمور على حالها ما نعرف اي شيء
كوثر : قولي الحمدلله
ندى : الحمد لله
كوثر : صوتك تعبان حبيبتي ما نمتي أكيد
ندى : من نام كلنا كنا ساهرين
كوثر : ربي معكم ومع حسن ... أنا في البيت وما جاني نوم من سمعت الخبر
ندى : لو تشوفي أمي والبقيه كلهم تعبانيين من الوقفه ... بس كاسسر خاطري علي

لما سعت كوثر أسم علي حست بغصه وألم لأنها كانت تحب علي من زمان بس داخل قلبها ما خبرت حد عن هذا الموضوع ولا حتى ندى صديقتها العزيزة ...

كوثر : ما له علي
ندى : شكله متأثر أكثر منا ...أخاف صاير شيء وحنوه ما نعرف
كوثر : حبيتي بقفل الخط شكلك تعبانه كثير سلمي على علي والكل

سكرت ندى التلفون وراحت لأخوها كان نايم على الكرسي من التعب ... صحته وقالتله يقوم يروح معاها يشوف ناديه ومشوا مع بعض وفي طريقها قالتله أن كوثر تسلم عليك علي كان يمشي لأخته وفي باله أنه تأخر كثير عن الزياره لأخته يمكن الدوشه والدكاتره السايره والجايه نسته هذا الموضوع ...

وصلوا عند ناديه وطمنوا عليها كانت مثل ما شافها أمس على حطت إيده عيونها لسقف وبعد شويه قال علي لندى تتركهم لحالهم لأنه في موضوع خاص يبا يقوله لأخته خرجت ندى دون أسئله وكلام وأنتظرته في الممر ...

علي : ناديه تسمعيني صح أنا عارف أنك تسمعيني ... أنا قلتلك أني بشوف موضوعك وأنا ما نسيتك شفت هذا الموضوع مريت على أكثر من حرمه كبيره في البلد أسئلها يمكن عندها خبر عن كلام المرحومه أم حسن .... كنت يائس القا هالحرمه لأني شكيت في صحت كلام العجوز شذرى بس لازم أوصل الدليل على خطئ كلامها

سكت لأن ندى دخلت تقوله أنها بتروح البيت مع سلطان وأمها التعبانه كثير من الوقفه سلطان لزم عليها ترجع البيت وافقت بس بشرط ترجع بع الظهر ...

علي : سرت عند جدت صفيه جارتنا أكيد تعرفيها ... صحيح سمعها طايح لدرجة أني يمكن أقول أنها صما بس كانت ذكرتها حديدية يمكن ما أبالغ أن قلت أن تذكر وين مدفون صرارها ... بعد ما عرفت الموضوع وفكرت فيه تذكرت الموقف بالكامل

دمعتين تقلبوا على خد ناديه وهي على حالها عيونها تشوف لفوق ...

علي : لا لزم تفرحي ... تذكرت كل الموضوع لدرجة أنها ذكرتلنا أيش متغدين يومها , قالت أنها سمعت المرحومه أم حسن تقول الموضوع كأنها تشوفه ... أرتاحي ما كنتي أنتي المرضوعه كانت عزة في ذاك اليوم خرجت أمي وأم عزة يهولن بس انتي كنت عند جدة صفيه نايمه وعزه تصيح وهيه اللي رضعتها أم حسن .... وأبشرك أنا لقيت أكثر من شخص يقول أن عزى خت حسن من الرضاعه يعني الموضوع واضح

رغم أن الخبر يفرح القلب ويشرح نفس ناديه إلا أنها مثل ما هيه وكأنك يا أبو زيد ما غزيت علي كان يضن هذا الخبر كفيل يطلع أخته من حالتها المبهمه هذي لكن ضنه خاب فوق العشر دقائق مرت وكأن الوقت جامد ما يتغير شيء الأنتظار هو سيد الموقف علي خلاص ما بيد حيله حب ينسحب من المكان ...

قام من الكرسي وفتح ستاره ورجله برى سمع صوت بكاء أخته بس ما لف وشافها إلا بعد ما سمعها تقول تقول أسم زوجه ولدها رجعلها وروحه طايره من الفرح البسمه من الشداغ لشداغ مسح على شعرها ...

ناديه : كيفه حسن
علي : احسن دامك احسن لما اتوقفي بجنبه اكيد احسن
ناديه : وين ولدي ؟
علي : عند أمي بيجيك تو المهم أنتي تكوني بخير

وبغته ناديه لفت يديها على علي وبقوه واهنه سحبته غريبه ما عمره لف حد كذا وبهذي الحراره مثل الشعور اللي بغته ناديه يوصلها وصلته لعلي ...خرج من عندها وتصل على ندى يخبرهم بتطورات وسار لعند أهل حسين وخبرهم وبدورهم خبروه أن العمليه ناجحه ومرحلة الخطر مرت وما بقت إلا بعض الكسور والرضوض اللي أمرها هين بنسبه دخول الدم لرئتين لو كانت الضربه جيت لراس كانت الأمور بتتعقد كثير بس الحمد لله على أمره وقضائه ...

راح للبيت وفي نفسه ينام نومت سنه يبي يريح نفسه من كل يوم أمس دخل يتسبح بالماي الدافئ حس مفاصله أنفكت وقبل لا ينام أتصل بفاتك وخبره أن عنده مشاكل وضروف في البيت ما يقدر يجي بكره الجامعه وتصل بدكتور عشان يسويله ترتيب ... علاقة علي مع هذا الدكتور قويه جدا لأن الدكتور يلمس في علي الطالب المجد اللي يسعى لأكثر من الشهاده كان يحب القانون من قلب ويحب يفهم كل فقره تنقال قدامه ...

مشاكله نسته صفيه بالكامل من صحى من نومه كان أكثر نشاط صحى على حدود الساعه وحده ونص صلى وراح لبيت عمه يتغدى لأن أهله رجعوا المستشفى لما خبرهم عن ناديه وللحين ما رجعوا ...
في الطريق لبيت عمه مر على بيتهم صفيه وتذكر صفيه كان يتمنى من كل قلبه لو تكون جنبه الحين

على الأقل كانت بتشيل كثير من الكلام اللي في صدره وتريحه من الأسأله لكثيره في باله ...
هو يحس من فترة والثانيه أن صفيه تشوفه بنظره غير عن كل البنات الثانيه كلامها معه غير عن كلامها مع الثانيين كل شيء في صفيه لم يكون الطرف الثاني هذا أحساسه في بعض المرات وفي بعض المرات كان يقول أنها ولا تشوفه حتى ما لأنها متجاهلتنه لأنها غير مهتمه بشاب أسمه علي حاله من حال أي شخص ثاني في هذي القريه ...

وصل علي لبيت عمه ودخل لصاله علاقة بيت عمه وبيتهم كثير قويه وقريبه صحيح العيلتين في بيتين مختلفين بس ما عمره حد اعتبر ان في بيت من البيتين مستقلين عن بعض والسبب الرائيسي أن عمه وأبوه أخوين ما لهم ثالث ...

سلم علي على الكل وهنوه بصحت ناديه الصباح هم راحوا عندها ولهم نيه يروحوا العصر يشوفها ويطمنوا عليها مرة ثانيه بعد ما رجعوا الساعة 11 من عندها لأنهم كانوا ينتظروا كوثر تطلع من شغلها في المركز الصحي ...

علي يكلم محمد ...

علي : كيفك
محمد : بخير ...كيف ناديه وحسن تو
علي : الحمد لله
فاخره : أمي كيفها ؟
علي : بخير كلهم بخير يسدكم أسئلة

دخلت عليهم كوثر تقولهم أن الصفره جاهزه وقف علي وخابرها وسألها عن أخبارها وهي كانت مثل العاده لما تخابره لسانها يوكله القط تسكت وتتكلم في المقتظب وهذا شيء عجيب لعلي لأن ندى تقوله أنها كثير تتكلم وهذا شيء يلاحضه لما تكون العايله مجتمعه والكلام ما شي بينهم تحصلها ما شاء الله تجيب وتشل سالفه وحكايه ...

تغدى علي وطلع من بيت عمه عازموه ينام الظهر عندهم بس قالهم أنه بيسير البيت عنده كم موضوع مأجلهن من أمس كانت الساعه حدود الثنتين وربع ...طلع وفي طريقه وجه لوجه لاقاها كانت جايه توها من الفلج مغسله لمواعين اليوم ماشي نخله يطيح منها ولا شيء ...

وقفت وهوه واقف قدامها عيونهم كانت في بعض بس صفيه كانت أقل جرأه وأكثر حياء من أنها تستمر في هذي النظرات واصلت طريقها وهي مكبسه عينها للأرض مرت من جنبه وعديته ...
علي : صفيه ... أنتي تعرفيني من أنا ما عمري نويت السوء وخصوصا في المواضيع الجد أرجوك لا تخليني محتار أكثر

صفيه : ..........
علي : ردي علييّ وأنا راضي بكل شيء لكن لا تخلي الحيره تقتلني ...استغفر الله احس اللي صار بالأمس مرسول ينسني

صفيه واقفه معطيتنه ظهرها تسمعه وفي بالها كانت تقول لازم أقوله وأريح نفسي بس سألت نفسها كل أسألتها أمس وخليتها تتردد وتتأخر ...

علي : كلمه وحده تخليني بعيد عن هذا الضياع اللي أنا فيه
صفيه : (حروفها مقطعه كانها أول مرة تتكلم ) في ناس ... أكثر منك محتارين ... الجواب يوصلك لما الأجابه تكون موجوده

وكملت طريقها ورجولها ما تشيلها ما تعرف ليش ردت عليه كان في تفكيرها لازم تكمل طريقها وتتجاهله بس صوت ثاني داخلها يقولها لمتى يمكن يكون هذى التجاهل والحال المعلق لا هي هنا ولا هناك كانت اطيح لما تعثرت في حجر في الطريق علي كان مختفي من الطريق دخل بيتهم باب الحوش صكره وسند ظهره عليه وزفر زفره المرتاح على الأقل اطمن أنها تفكر فيه مثل ما يفكر هوه فيها هذا نصف الطريق والنصف الثاني كان أصعب في نظره بس ما مستحيل يصير ....

نزلت صفيه الموعين من فوق راسها وسارت لغرفتها وجسمها منمل من اللي صار أول ما دخلت راحت لدفترها وكتبت في أول الصفحه [خارج التاريخ مرة أخرى] ...

(ليس لك الآن إلا أن تجيبيه
لقد وضعتي نفسك بالقوه في هذي المنطقه
الجواب صعب بقدر الأمتناع عنه
هل أنا مجنونه طوال عمري بحثت عن الضوء
ليس من العقل أن أغلق عيني عندما يظهر ...)

بس هذي المره كان الجواب أوضح وأقرب لها من كل شيء آخر أكثر شيء نفسها فيه الحين تصرخ لحد ما تقول بس هذي عادتها لما تحس بأي ضغط فحياتها تصرغ بشكل مجنون في بعض الأحيان تفكر تسير مكان منقطع وتصرخ وبعدين ترجع البيت بس في البيت ما شي حل إلا المخده تحطها على فمها وتعبر عن شعورها وما كذبت خبر مسكت المخده وصرخت إلين ما حست نفسها مجنونه وبدل الصراخ ضحكت ضحك غير إرادي تحس نفسها فرحانه لو يجي يسألها علي الحين الله اعلم ايش بتسوي كانت طايره من الفرحه ...

سبحان الله قبل شويه ما تعرف وين الله حاطها والحين فرحانه من الحب الجديد اللي تشوف أول عروقه تخرج من بذوره ...أما علي المسكين كان يسأل حاله يمكن زودها على البنت ما ينسى أنها من هنا من القرية اللي ما تعرف هذي الحركات في العاده وبعدين البنت تربيتها متحفضه مثل تربية الكل في القرية يعني صعبه تقول لشاب أنها تحبه مهما كان ...

في العصر راح علي يطمن على أخته وزوجها في المستشفى في طريقه مر على سوق نزوى وشترى بعض الأغراض من السوق دخل محل بيع الهدايا والتحف يشتري لأخته هديه بسيطه شاف صندوق خشبي مزين بصدف والزجاج الملون اشتراه وغلفه أخته تحب مثل هذي الشغلات طلع من المحل وقبل لا يطلع من السوق مر ياكل في المطعم (في مطعم في سوق نزوى عند القلعه يبيع سندويتش مشاكيك عجب اللي يسير نزوى لا يفوته )
خلص وجته فكره وراح لمحل بيع الفضيات داخل سوق القلعة اشترى قلادة من الفضه على شكل فراشه اشتراه وراح لأخته وجلس عندهم لحد ما خلص وقت الزياره كانت احسن بكثير من أمس بس الحزن على زوجها واضح كثير عليها أما حسن بعده في الملاحظه بس يتحسن وحاله أفضل يبغاله وقت ما قصير يرجع الأولي ...

طلع مع أهله ورجع البيت فتح كمبيوتره وحصل نوته من أخته تقول عن الإيميلات عصب عليها ...

لما عرفت كوثر أن ندى رجعت البيت طلعت من بيتهم وجت تسلم عليها وكان معاها فاخره ومحمد جايين دخلوا البيت جلست مع أم ناديه وسلطان بعدين طلعت تشوف ندى في حجرتها وفي نيتها تبات عندها اليوم ...

كوثر : كيفك ندوي
ندى : أحسن عنك بكثير
كوثر : حتى السؤال عن الحال فيه نذاله عندك

علي كان ما يعرف أن عند أخته حد فتح الباب دون ما يدقه ودخل كان معصب عليها من سالفت الإيميلات كان يشوف أن الحركه كبيره لازم يعرفها خطئها كان ناوي يهزقها وفعلا هوه اللي صار بحضور كوثر لأنها يعده أخته متربين مع بعض ودايما يشوفها في بيتهم ...

ندى : خلاص ما صارن إيميلات ... أنا برسلك غيرهن جديدات
علي : تستهبلي ولا أنتي هبلا
ندى : بس علي قلنالك آسفين فضحتنا قدام البنت
علي : كوثر ما أي أحد
كوثر فرحت لما سمعت تكملت الكلام قالت ياليته ما قال
علي : كوثر ما أي أحد هذي أختنا
ندى : بجد آسفه أنا قلت علي ما راح يزعل
علي : خلاص أعذار أنا ما زعلان بس المسئلة مسئلة مبدأ يسمى الخصوصيه
ندى : أي خصوصيه الإيميلات كلها من زملائك وزميلاتك ((ركزت على الكلمه الأخيره تريد تفوره ))ومحاضرات وملخصات
علي : بس خلاص شكلك بتقلبيها عليي ... مرة ثانيه أحترمي ثقتي فيك

خرج من الغرفه وروحه في طرف نعافه (المسكين لو كح بيموت) سمع تلفونه يرن في الغرفه راح يشوف المتصل شافه رقم غريب تردد يرد مثل عادته تجاه الأرقام الغريبه بس جا ورد ...

علي : هلا
الصوت : هلا علي
علي : أهلين ما عرفت من معي
الصوت : أنا لطيفه
علي : هلا لطيفه ... بغيتي شيء
لطيفة : لا تسلم بس بغيت اشكرك
علي : فيك الخير
لطيفه : هذا رقمي سجله معك
علي : طيب لطيفه
لطيفه : شكلك متضايق عسى ما اكون السبب
علي : أنتي لا طبعا
لطيفه : ما تشوف الهم
علي : تسلمي
لطيفه : مع السلامه نتلاقا على خير
علي : آمين ... بالمناسبه تراني بكره ما راح أحضر
لطيفه : خير علي
علي : ضروف
لطيفه : تمر أنشاء الله ... لا تخاف ما يفوتك شيء راح اكتب كل كلمه تنقال في المحاضرات
علي : من طيبك بس لا تعذبي نفسك
لطيفه : عذابك راحه

علي ما مهتم بتلميحاتها وكلامها لأنه مجرد كلام ومجاملات يقولها أي أنسان لأي أنسان ثاتي كانت هذي أفكاره أما لطيفه كانت تقصد كل كلمه تقولها ...سكر المكالمه وراح لغرفته وفي غرفه ثانيه في نفس الحاره كانت فيه بنت أسمها صفيه من الظهر ولحد الحين هيه في غرفتها لاهيه عن كل شيء في هذا الكون الواسع إلا شيء واحد يسمى علي مسكت تلفونها تدور رقم بس من شكلها ما حصلته وهيه عارفه قبل لا تدوره أنه ما موجود عندها ...

((الأب : هلال
الأم : خديجه
منصور ــــــ محمد ــــ ناصر ـــــ صفيه ـــــــ عبد المجيد ــــــ هيثم ))

راحت تجلس عند أخوانها في الصاله وكانوا متجمعين مثل عادتهم يوم الجمعه قبل لا يطلعوا الدوامات كلا في اتجاه ...

منصور : أنا وفتحيه بكره بنسير المستشفى نسلم على حسن إذا حد يسير معنا زين
أم منصور : أنا باغيه أسير
منصور : خليك جاهزه الساعه ثمانية
عبد المجيد : كيف ما شيء دوام بكره
منصور : عندي إجازة طوال الأسبوع
ناصر : ما حد مثل الجيش فيه أجازات بسبوع وسبوعين
عبد المجيد : أقول محمد شفتلي السيارة
محمد : شفتها وما انصحك بها
عبد المجيد : ليش ؟؟؟
محمد : شكلها مستولها حادث ومسمكره
عيسى : السياره حلوه ورخيصه
محمد : من ناحية المكينه تعزك ونظيفه بس هذا عيبها الحادث وتعرف تشطيب الوكاله غير عن تشتطيب جراج ساردار ولا هندي

دخل الأب ((أبو منصور )) وفي وجهه بسمه ...
أبو منصور : السلام عليكم ...
أم منصور : عليكم السلام ... فسلتهن الصرم كلهن
أبو منصور : بعدهن كم صرمه باكر دورهن
محمد : أقول الشيبه جيب هندي وريح بالك من الزراعه
عبد المجيد : لا ما حد يجيب هندي ستة رجال في البيت ما يقدروا يهتموا في كم نخله كيه فضيحه
محمد : من فاضي من ذلا الستة ؟؟
منصور : ما حد
أبو منصور : السابع فاضي ... أنا
ناصر : غايتك ترتاح
أبو منصور : راحتي بين النخيل والزراعه جلست البيت ما تاتي غير المرض ... صفيه مالش ساكته
صفيه : ماشي بس اسمعكم
منصور : قومي قربي العشى مع فتحيه (فتحيه زوجة منصور أخو صفيه الكبير)

راحت تقرب الصفره وجلس الكل حولها أول ما رفعوا يديهم أذن العشاء الآخر ...خرج الشباب لصلاة وما بقى في البيت إلا الحريم وكل وحده في سجادتها تصلي خلصت صفيه مصليه طويت سجادتها ونزلت لأمها تريد تخبرها أنها بتسير عند عزة ترجعلها كتاب الطبخ مالها وطبعا أمها قالتلها سيري عدلت حالها وخرجت صوب بيت عزه وكان على مفترق طرق الشباب بعد الصلاة يوقفوا يسولفوا فيه اكثر من شخص قالهم مالهم حاجه في وقفت الطريق وخصوصا في هذا المكان بس لا حياة لمن تنادي ...دقت الجرس وفتحت الباب فاطمه بعد وقت ما قصير ...

فاطمه : هلا صفيه كيفش ؟؟
صفيه : الحمد لله ... ما يلك شوف ليش مندسه
فاطمه : ثياب العيد هالكاتني باغيه أخلصهن وريح فوادي
صفيه : بعده العيد بعيد ...
فاطمه : سبوعين ما أكثر عاد اليوم 26 ذي القعده
صفيه : تصدقي ما منتبهه
فاطمه : دخلي نتقهوى من زمان ما جيتي عندنا
صفيه : أحسنتي أنا جايه أرجع الكتاب حال أختش وارجع البيت
فاطمه : لا تعازمي دخلي وخلي عنك سوالف العجايز
صفيه : رايش

وافقت صفيه ودخلت تتقهوى عندهم سارت على المجلس كان مجلس لرجال بس لما تجي البنات يزورن فاطمه أو عزه يدخلنهم هنا عشان يرتاحن من شقاوت الأولاد الصغار ويوخذن حريتهن في الكلام ...دخلت عزه وجلست معاهن وبديت السوالف تمور مورا وما حسن على نفسهن إلا الساعه عادت تسع ما قدرت صفيه تجلس أكثر طلعت ودعت البنات وراحت للبيت ...


كانت تمشي في الطريق مثل العاده وبقدرت قادر كان هذا المخلوق قدامها كأن حد قاله أطلع الحين من البيت لما شافها ما تحرك ولا تكلم مشيت صفيه عنه تنتظره يتكلم وما تكلم عادت بينهم مسافه ما قليله ما عرفت ليش هذا الجمود وقفت عشان لا تزيد المسافه بينهم دون ما تفكر كان شيء داخلها يقول الحين بيتكلم بس ما تكلم قالها حد داخلها ابدي أنتي ... علي تكلم في آخر لحضه ...


علي : صفيه أنتظريني شوي برجع



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




استعجبت لما قالها ودخل بيتهم ... أول كتاب لقاه في وجهه فتحه وبقلمه كتب رقمه

تحت الرقم كتب [أنتظرك ما عندي كلام أكثر] وطلع من البيت حصل أخته فاخره تلعب بالحبل قالها تروح تعطيه صفيه اللي عند الباب راحت فاخره وعطتها الكتاب ...

صفيه لما شافت الكتاب قالت أن علي مجنون يعني لو كان كتاب لنزار بتقول عادي لكن كتاب عنوانه التاريخ السياسي لعمان كانت فكره صعبه شويه خذت الكتاب وكملت طريقها لغرفتها لكن قبل لا تغلق باب الغرفه راحت لأمها تقولها أنها رجعت من برا وخبرتها ليش تاخرت ...

رجعت وفتحت الكتاب كانت متأكده أنه فيه رساله وشيء منذا القبيل فتحت الجمار أو الغلاف وشافت الرقم ابتسمت ابتسامه غير عن كل ابتساماتها كانت خليط بين السعاده والحب والخوف سجلت الرقم وحتارت أيش تسميه وفي الأخير سمته ندى2 برغم انه ما حد يفتش تلفونها لكن كانت تحس انه حد من أهلها يراقبها ويتبعها من بعيد يمكن يجي على غفله يفتح تلفونها ...

بين كوثر وندى في نفس الوقت ...
كوثر : خلا نشوف تلفزيون شكل الكلام خلص عندك
ندى : ما خلص بس بالي مشغول
كوثر : على ناديه وحسن؟؟؟
ندى : لا ما ناديه ... ناديه بخير وعافيه
كوثر : من عجب ؟؟
ندى : دخلت ماسنجر علي وكان في واحد داخل وتكلمت معه
كوثر : واغيابك من علي لو عرف
ندى : ما هذا اللي أفكر فيه ... شكله واحد لعاب تصدقي يبغى من علي يكتبله شعر حال وحده زميلتهم
كوثر : يحبها يمكن
ندى : أي يحبها من كلامه معجب فيها مثل ما معجب في بنات غيرها واجد
كوثر : وأنتي ليش مهتمه خليه يعرف حنوه مالنا ... أقول جبتي ثيابش من الخياط
ندى : بعدني ... يا الغبيه ليش تسألي ثيابي وثيابش مع بعض عند خياط واحد وبفاتوره وحده
كوثر : أفتح حوار لا أكثر
ندى : تنفعي ضيفه في الاتجاه المعاكس

رن تلفون في الحجره القريبه وبكل تأكيد الثنتين ما سمعوه كانت الساعه حوالي 11 ونص علي كان منتظر أي شيء منها رساله مكالمه مسج كول إلا أنها تنساه وما تعبره ...

فتح الرساله ولقاها من رقم غريب فاضيه ما فيها حرف ..

رد عليها ...
علي : هلا صفيه
راحت الرساله وبعد شويتين جى الرد ..
صفيه : عرفتني

بسرعه رد عليها ...

علي : القلوب تعرف حبايبها

وصلت الرساله لها وما عرفت أيش ترد عليه ما كل يوم تراسل حبيب ...
علي : يمكن اتصلبك
صفيه : لا
علي : ليش ؟؟
صفيه : ما عرف
علي : لا تعرفي وانا أعرف أن فيه حاجز داخلك يقول لا ...صح
صفيه : صح
علي : فتحيلي باب قلبك اشيله
صفيه : تشيل قلبي ؟؟؟
علي : هههه بعطيك قلبي لا تخافي ... صفيه يمكن أقولك شيء
صفيه : قول
علي : أنتي لو ما فكرتي فيي بطريقه أو ثانيه كان ما رديتي علي
صفيه : ما أكذب عليك
علي : خبريني
صفيه : بصراحه ؟؟
علي : بصراحه
صفيه : ما اقدر اقول شيء
علي : حاولي انا انتظرك لكن لا تتأخري
صفيه : فاجئتني لما قلتها
علي : انتي ما ناويه تريحيني وتقوليها

ما عرفت ايش تقوله تحس أن قلبها يرقع مثل طبل الرحماني كانت خايفه ومخجله تقوله بس جتها فكره تريحها ...

رسلت ...

صفيه : باكر خلي اختك تجي تشل كتابكم
علي : لا تغيري الموضوع
صفيه : الموضوع كله في الكتاب بكره تقراه
علي : بكره السبت عندي دوام يمكن اجيه تو
صفيه : صعب
علي : ما شي صعب
صفيه : بس كيف
علي : خليه فوق جداركم وبمر عليه تو"لحين"
صفيه : طيب ...فوق الجرس

مسكت ورقه تكتبله رساله لكن الكلام ما رضى يجيها كأنها فقدت كل الكلام راحت فتحت دفترها يمكن تلقى كلام مناسب ...

وهي تقلب الصفحات لقت الورقه اللي نزعتها وتبسمت وقررت هي اللي ترسلها وكتبت في الظهر [لا استطيع مجاراتك ففتح لي الأبواب على مهل] ...

حطت الورقة في الكتاب وراحت تتساحب مثل اللصوص على أطراف اصابعها كل الكون يراقبها هذا كان إحساسها وأما علي طلع من البيت وعينه يمين وشمال يتأكد أن ما حد يتبعه كأنه رايح يهرب قنبله نوويه من تحت الكرملن في روسيا كان خايف مثل صفيه وأكثر وصل للبيت وراح للجرس بس قبل تأكد من المكان حد يشوفه ولا لا ((من ايشوفه كل الناس في بيوتها واغلبهم نايمين الساعه 12))) حط ايده فوق الجدار عليات الجرس مباشرة حصل الكتاب ورتاح سحبه و للبيت يركض بشكل جنوني ما متحمل الثواني اللي تمر عليه قبل لا يقرأ ...

كوثر وندى بعدهم رامسين على التلفزيون لصاله انتبهوا لعلي وهوه داخل بالكتاب لما خرج كانن في المطبخ وهوه يضنهن نايمات ...

ندى : من هين تو ؟
علي : نعم ؟

بتلعثم ....

ندى : مالك خيفان أقولك من هين
علي : كنت أقرأ برى في الحوش وما انتبهت على الوقت
ندى : غريبه ما شفناك
كوثر : حضرة الشرطيه قالك وين كان عتقيه
ندى : أنا ما اعرف ليش دايما تسويله واسطات ليكون يعلموكم في المركز الصحي كيف تنقذ المرضى بواسطة الواو
علي : تصبحوا على خير

كمل دربه وما اهتم بأخته اللي تكلمه وراح لغرفته في الدور الثاني وغلق الغرفه بالمفتاح وبند الأنوار كلها ما عدى ضوء جنب سريرة يستخدمه للقرائة فتح الكتاب وقرأ الجمله في ظهر الورقه وتبسم منها وفتح الورقة وقرأ ...

(( هل هو حقيقية أم خيال
هل هو موجود بالفعل أم ماذا ؟
ربما هو موجود ...
منذ زمن لا أعرف بدايته كنت أكتب عن الحب الذي أتمناه
عن الحبيب الذي أنتظره لينتشلني من وحدتي وعزلتي
تصوري يا من تكتبين لو تحققت أمنيتك ... هل أنتِ على قدر الحب؟
هل تقولين كلام الحب لأنك تحتاجيه ؟
أو لأنك تحبين من تقولين له كل ذلك الكلام ؟
تلك أسئلة تطريحها إذا أحببتي وأحبك الآخر
هو قالها
السؤال الآن هل تحبينه أنتي ايضا ؟
كوني أكثر من صفية وجاوبي على السؤال ؟
أحبك أو لا أحبك
لا منطقه رمادية ...
هل تحبيه أو لا ؟؟؟ ....
تحبيه أو لا ؟؟؟ ...
نعم أحبه ومغروره ألم أقولها على الأقل لنفسي
ليس اليوم أنا أحببته
لكنه شعور كان متوري خلف الرماد
أحس الآن أن الحب يحرق بصدق ..)

جسمه طاير في السماء وروحه كانت في مكان ثاني أخيرا حلم عمره يتحقق أيام زمان لما كان يتعلم كان يروح موقف الباص من الصبح عشان يشوف بنت تروح للمدرسه من قدامه في هذا الوقت مرات تسلم عليه ومرات يسلم عليها ومرات الصمت سيد الموقف كان اقل جرأة من اليوم بكثير وأكثر قناعه لو كلمها في أي شيء كان اليوم كله سعيد عنده ولو م يده وصافحها يحس أنه لمس قلبه ...

لما قرى كلامها ذكريات كثيره جته صور في ذاكرته تتقلب كلها صوره وحده لو خذينا العامل المشترك بتكون صوره وحده صورة صفيه ...

طلع أسم [غير كل الناس] واتصل عليه التلفون يرن في ظلام الغرفه بس هيه ما ترد ... اسم ندى2 طالع في الشاشه ويدها على زر الرد تنتظر شيء ما تعرفه وسكت تلفون ...جتها رساله ...

((أرجوك ردي))
((أحاول أرد بس ما أقدر))
((ما أقدر أنام لو ما سمعت صوتك أرجوك))
((أنا في كلا الحالتين ما أقدر أنام ))
((بتصلبك الحين))

يا دوبها فتحت آخر رساله رن تلفونها وكان أسم ندى2 طالع على الشاشه تأملته وقررت تجاوب عليه وجاها صوت علي ...

علي : أخيرا
صفيه : ....
علي : صفيه
صفيه : نعم
علي : أحبك
صفيه : .....
علي : وينش
صفيه : موجوده
علي : ليش ساكته
صفيه : اسمع كلامك
علي : وأنا أريد اسمع كلامك ...أنا قريتها في الورقه بس ارجوك قوليها الحين
صفيه : ايش اقول
علي : انتي عارفه ... يحتاج أعيدلك ؟؟
صفيه : أنته عارف ليش اعيد الكلام
علي : أول مره أعرف أنك بخيله
صفيه : أنا ما بخيله بس خايفه
علي : مني ولا من أيش ؟؟
صفيه : من كل شيء
صفيه : ....
علي : اقولك شيء ما راح اجبرك تقولي شيء لكني انتظرك دوم وفي كل وقت
صفيه : علي
علي : عيون علي
صفيه : خليك قد كلامك ارجوك
علي : من غير رجاك أنا قده وبرجاك أبيع عمري عشان أوفيه

كلام كثير بينهم دار لحد ما قال المؤذن الله وأكبر لصلاة الفجر ...

صفيه : اكيد بتسير الجامعه تعبان
علي : من قال بسير ...أنا معتذر عن الحضور من أمس
صفيه : من أولها تكذب عليي ما قلت أنك بتسيير
علي : تتخيلي أروم أعيش لصبح وأنا واصل للباب وما أقدر افتحه
صفيه : لازم اسكر
علي : رغم انه مانفسي لكن تمام ... لا تقطعيني
صفيه : تمام
علي : أحبك
صفيه : .....
علي : عارف أنك تقوليها فقلبك ويكفيني هذا الشي الحين

باست صفيه التلفون وراحت وتوضت وصلت ودعيت ربها يجمعها بعلي ... علي راح المسجد حصلهم مخلصين من الصلاة صلى وحده وبعد ما خلص من صلاته طلب من الله بكل صدق يجعل صفيه من نصيبه وقسمته وخرج من المسجد وهوه يفكر باللي صار بينه وبين صفيه كان فرحان أشد الفرح لدرجة نسى كل التعب والنوم ...

راح يتمشى في المزارع ويشوف الشمس وهيه تطلع كان الجو بارد وحلاوته أنه بارد تحس بدفئ بشكل أكبر وما أجمل الدفئ لو كان الحب ما راح تحس بجليد القطبين ساعتها ...

مر في طريقه وهوه راجع البيت على موقف باص المدرسه كان الأولاد جالسين بنتظروا الباص يجي ذكره المشهد بأيامه راح لعندهم وجلس يسألهم عن المدرسه وأخبارها لحد ما جى الباص وأخذهم....

صفيه ما متعوده لسهرات الصباحي مسكت لحافها وحطت راسها ونامت لحد الساعة سبعة ونص جتها أمها تخبرها أنها طالعه مع منصور وزوجته يشرفوا على حسن سألتها إذا كانت باغيه شيء وخرجت من عندها وتركتها في مكانها علي ساعتها كان جالس يفطر مع أهله ...

كوثر : علي تراك بتوديني الدوام اليوم
علي : ما طلبتي شيء
ندى : أنا بسير معكم
علي : ليش تدخلي وجهك
ندى : أنا محرم لازم أسير في الأصل
علي : محرم بن من الأخ
ندى : أووووه علي شكله صابح مبسوط اليوم .. أي حلم تابعت أمس
علي : مايلش خص .... كيف اليوم ما تسيروا تزورا حسن
أبو سلطان : أنا باغي أسير مشوار لحد مسقط
أم سلطان : ودينا علي
علي : ياليت أقدر بس مشغول
ندى : أيش عندك
علي : تراك لزقه فكي عني
أبو سلطان : بنسير عصر أنا أوديكم
أم سلطان : ما لازم نسير ترجع من مسقط تعبان
أبو سلطان : ما شيء تعب بعدني شباب
علي : طبعا الوالدة طلباتها فوق اي شيء

خلص فطوره وراح على غرفته جلس خمس دقائق وجيته كوثر تقوله غايته طلع ولقاها متجهزه وجالسه تنتظره في الصاله ...كوثر بنت حلوة كثير من أول ما خلصت الثانويه والخطاب جايين سايريين بس هي شخص واحد رايده ولسبب ثاني كانت ترفضهم ...

علي : مشينا
كوثر : ندى ما جايه بعدها
علي : أفضل خليها تحترق بنروح عنها
كوثر : ما زين بتزعل
علي : ما تعرف تزعل

في أسرع ما يمكن شغل علي السيارة وطلع قبل لا تجي ندى ...حركته قتلت ندى وضربتها في الصميم لو جى قدامها الحين بتقتله المسكينه نازله ومتجهزه لسيره كأنها بتروح مشوار ما كنه عشر دقائق وبترجع بس العاده في الكل ...وصلت لعلي رساله في الطريق وفتحها ...

ندى : بقول لامي تخطبلك كوثر وتريحك يا أخي قول باغي تروح وحدك معاها

ضحك منها ورد عليها ...

علي : تعيشي وتاكلي غيرها
لما شافت كوثر الضحكه مرسومه على وجهه شافته عليه بعين الإعجاب ...
علي : هذي ندى والعه نار
كوثر : انا سرت فيها
علي : ما عليك منها لو قالتلك شيء خبريني ... هيه ايش دخلها تدخل وسطه
كوثر : وصلنا ... شكرا على التوصيله
علي : شكرا وبس وين النول ((الأجره)))
كوثر : عند ندى لما ترجع قولها تعطيك
علي : خلاص ما باغي حياتي ابقى

نزلت كوثر من السيارة ودخلت لداخل المستشفى علي رجع بسيارته وصدفه شاف واحد من زملاء الدراسه داخل المستشفى ما أي زميل هذا كان اللي يجلس جنبه لمدة ثلاث سنوات متتاليه أيام الثانوية قرر يروح يسلم عليه من زمان ما شافه على رغم أن الأتصالات والرسائل ما منقطعه ...

علي : سليومي كيف حالك ما حد يشوفك ينذل
سليمان : عليوي قلتلك ترانا كبرنا على سليومي لو يسمعك حد مو يقول عني رجال طولي وعرضي اشتغل في الشرطة الدمرة انته تبغى تخرب صورتي امام الفارين من العداله
علي : خف علينا المحقق كونن .. من قدك علقت نجمه ؟؟
سليمان : قريب
سليمان : نتمنالك التوفيق ... خير اشوفك جاي المستشفى
علي : جاي أوصل حد من الأهل أنته سلامات
سليمان : جايب أهلي يراجعوا باركلي بصير أب بعد كم شهر
علي : مبروك والله غريبه الدنياء من يقول سليمان الخسف يكون ضابط ويكون أب عسى ولدك ما يجي كماك
سليمان : الدنيا تغير البني آدم خلاص ذاك الزمان راح
علي : حنوه باقين منه

رن تلفون سليمان ورد عليه بعد شويه رجع لعلي ...

سليمان : أنا خلصت من هنا ولازم اسير
علي : نتلاقا على خير
سليمان : ايش رايك تجي عندي تتغدى يوم الخميس ونلم الشباب ونجلس مع بعض
علي : تشكر يعم ... أنا من زمان جايتني فكره إنا نطلع طلعه يجتمع فيها كل الشباب
سليمان : فكره حلوه أنا راح أهتم بالموضوع

خرج سليمان من المستشفى وعلي راح يشوف وزنه وقف على الميزان شافته كوثر وجاته سألته إذا يبغى بقيس ضغط وقلب وقالها بيطمن ويقيس عملتله كوثر الفحوصات وكانت كلها مطمئنه وبخير ...

صفيه نهضت في حدود العشرة ونص كان بيتهم فاضي ما فيه أحد وجدتها نايمه مثل العاده في هذا الوقت راحت المطبخ تشوف شيء اتوكله بعدها راحت تشوف التلفزيون وفتحت على ام بي سي مكس كانت ما سكه تلفونها تنتظر شيء من علي أي شيء كان لكنه ما جاء بغيت ترسله رساله لكنها عاندت حالها وخلت نفسها في فترة أنتظار ...

في مستشفى نزوى كان حسن نايم في سريره وتوه بادي ينهض من أثر العملية أول ما تكلم قال ناديه ... ناديه كانت باديه تتحسن ونقدر نقول أنها مرت صدمتها على خير لكنها بعدها في حزنها على زوجها ...

مرت الساعات وما صار شيء الكل يمشي مثل العاده الناس تسير وتجي النخيل يجري في عروقها الماي والناس تجري في عروقها الدم ...ولازالت الحياة تمشي بكل النخيل والناس تموت أيام من التاريخ دون أي ذكرا كأنها ما مرت لو يحسب الأنسان حياته الحقيقية يمكن ما راح تكون أكثر من سنة ومن الأنسان اللي يكون في حياته 365يوم تستحق الذكر قليل جدا من قلتهم نقول أنهم ما موجودين ...

على حدود الثنتين وصلت لصفيه رساله من عند علي ...

((عصفورة قلبي نيساني
يا رمل البحر وروح الروح
ويا غابت الزيتون
يا طعم الثلج وطعم النار
ونكهه شكي ويقيني
يا احلى امرأة بين نساء الكون
احبيني
يا من احببتك حتى احترق الحب
احبيني))

ما أول مره تسمع هالكلام النزاري لكنه أول مره تحس أنه مكتوب لها ...

صفيه : وينك ؟؟؟
علي : موجود بس كنت ما فاضي
صفيه : شغلتني عليك ..يمكن نكون اقرب من بعض
علي : كيف
صفيه : يعني ابغى اعرف ايش تسوي وين جاي وين رايح
علي : أنا ما أحب أزعجك
صفيه : أنا أحب الأزعاج
علي : طيب بس بشرط أنك أنتي تخبريني بكل شيء
صفيه : موافقه
علي : الحين اريد أنام حاس نفسي تعبان وبعد صلاة العصر عندي مذاكره
صفيه :أمتحاناتك قربت صح
علي : بغيت تخلص عادت وتخلص معها أربع سنوات من الدراسة
صفيه : لو حد ثاني بوصيه بس انته ما تحتاج
علي : صحيني قبل الآذان ما راح أحط منبه

نام علي وهوه حاس أنه في أفضل أيام حياته كلها وكانت مثل ما يحلم فيها كلها حب وآخر رومنسيه لكن أيام الفرح دايم تمشي بسرعه أسرع من كل بسمه تترتسم على وجه في هذا الكون مهما كان قد الفرح كبير وعميق وهذي حلاوة للأوقات الحلوة ما نقطة سيئئة لأنك تحاول تعكس آية الزمن تريده مثل قطار معطل واقف على سكته وهذا مستحيل ومجنون والجنون هوه لعبة الحب الأولى ...

اتصلت ندى على أختها تطمن عليها وتسألها عن حسين ...
ما أول مرة تشعر بالفراغ والملل تحس الروتين بيخنقها وما عارفه ايش تسوي ما عاد التلفزيون يقضي وقتها ولا الطبخ وسوالف مع كوثر ما عرفت أيش تسوي راحت تشوف كتاب من مكتبت المجلس عشان تقراه كانت تحب الروايات كثير جدا بس هذي هوايه ضامره عندها من وقت لوقت ترجعلها برغم أنها في نفسها كانت تتمنى لو توجد وقت أكثر لها من الوقت الفارغ اللي عندها (((في بعض الأحين نأجل كثير من مشاريعنا ونقول الوقت ما يسمح برغم إنا مصابين بالملل والروتين والفراغ هذي طبيعه آدميه في كل أنسان مهما شفناه حيوي وحياته مليانه مشاغل))...

حصلت كتاب في المكتبه ما قريته من قبل وهي رواية مذاق الصبر لمحمد عيد ((بالمناسبه هذي رواية أكثر من رائعة لمحمد عيد العريمي الأكثر من مبدع أضنه أفظل روائي في السلطنه اللي ما قراله يحاول يقراله في اقرب فرصه أنا قريتله مذاق الصبر وحز القيد وبين الصحراء والماء وما أقولكم عن روعة كتاباته أحكموا بروحكم ))) وبديت تقراها في استغراق وأعجاب بالقصة الأنسانيه اللي يتضمنها كانت عباره عن تجربه شخصيه للكاتب يحكي فيها عن حياته وكيف قدر يعيش وينجح ويخنق شيء يسمى أعاقه ...

اتصلت كوثر بندى وكان اتصالها مثل الدبوس اللي رجعها من حالت الأندماج اللي فيها ...

كوثر : كنش تو صاحيه من النوم
ندى : وقت نوم الحين بعد شويه بيأذن المغرب
كوثر : بكره يجهزن ملابسنا من الخياط
ندى : طيب ... روحي طلعينهن خبري اخوش سيف يوديك
كوثر : أيش رايك نروح مع بعض من زمان ما خرجنا سوى
ندى: أقتراحك في وقته أنا كثير ملانه أريد أغير جو بس
كوثر : لازم هذي البس أيش فيه يشيخه ندى
ندى : خيانتك اليوم ما راح انساها مردوده لك فاهمه
كوثر : ما يلي خص اخوش اللي سوى كل شيء
ندى : طبعا وش عليك ود عمك يوصلك لشغل أيش تبغي بوحده تكون وسطه
كوثر : أيش قصدك
ندى : لا تحسبي أني ما ملاحظة شيء ...قولي شيء بينكم
كوثر : مجنونه أنا ما فكر كذاك
ندى : على هامان يا فرعون تراني اعرفش مثل ما اعرف نفسي شوفي نفسش لما تشوفيه قاصر لا توكليه
كوثر : أقولك شكل السنتر سستم خربان عندش بكره خليش جاهزه على الثلاث عصر بمر عليش
ندى : كيفك غيري الموضوع بس مصيرك أنتي تجي تخبريني بكل شيء

كوثر قفلت المكالمه وهي تسأل نفسها::لهذي الدرجه نظراتك له مفضوحه ؟؟؟ بس هوه ليش للحين ما فكر فيني ..من قال يمكن يفكر فيك بس ليش ما يتكلم ...أي يفكر فيك هوه حاسبك مثل أخته أكثر من مره قالها

سارت كوثر لعند أخوها سيف اللي يشتغل في البنك الوطني وقالتله عن موضوع ملابسها في الخياط وعلى طول وافق وكوثر وندى الثنتين كانن واثقات من هذا الشيء كان دايم في الخدمه لهم ...

بعد ما خلص الناس صلاة المغرب جى الشباب ووقوفوا في مكانهم المتعود بس عددهم ما كثير لأنها أيام الأسبوع لو أجازه تحصلهم فوق العشرة أنفار واقفين يسولفوا في كثير من الأشياء كان علي منهم ...

علي : مبروك خليل
خليل : الله يبارك فيك عقبالك
علي : بعده الوقت
خليل : أي وقت كل الشله بتتزوج وتخلص إلا أنته
علي : اليوم حصلت سليمان في المستشفى وخبرني أنه منتظر ولد في الطريق

خليل كان خاطب عزة وعرسهم في أجازة الصيفية القادمة اللي قربت يمكن بعد العيد بسبوعين أتكون الأجازة وهذي فترة تكثر فيها الأعراس هي إجازة المنتصف كل يوم عرس في مكان ...دخل علي البيت وعلى طول راح لغرفته يخلص كم ورقه فاضله ما خلصها كان ضاغط على نفسه عشان يكلم صفيه بعد صلاة العشاء على راحته ...

في بيتهم صفيه كانت أمها تتكلم معها عن ثياب العيد في الأيام قبل العيد تحصل كل الحريم في القرية مشغولات بملابس العيد لأن ملابس التقليدية العمانيه يحتاجلها شغل بعد خياطتها يعني يحتاجلها زري ولخه وشق بس في النهاية تطلع الدهداشة والميزر تحفه وكل وحده منهن تحاول تبتكر عشان تتميز يوم العيد يوم العيد في القرية شيء ثاني ((لما نوصل يوم العيد بفصلكم ليش شكل ثاني))...

صلى علي العشا ء ورجع البيت وفتح إيميله لقى رساله من لطيفه كانت كاتبه ملخص المحاضرات وراسلتله إياه شكرها على إهتمامها في الرد اللي أرسله لها ما حصل شيء جديد ثاني في إيميله سكره وراح يتعشى مع أهله ومن شيء لشيء رجع حوالي الساعه تسعة لغرفته رسل رساله لصفيه كانت تشتغل على ثياب العيد بالخيط والأبرة ...

علي : هلا عمري
صفيه : اهلين
علي : ايش جالسة تسوي ؟؟
صفيه : اخيط شق حال دهداشة العيد
علي : لما تخلصي سويلي رنه أريد أكلمك قبل لا أنام
صفيه : طيب

على حدود 11 رن تلفون علي كان يقرأ في كتاب تاريخ السياسة العمانية لما كان ينتظر مكالمة صفيه شاف هذا الكتاب قدام عينه قال في نفسه ليش ما أقراه مره ثانيه يمكن فيه سر ما عرفته للحين ...

صفيه : تأخرت عليك
علي : على كيفك ما اقدر أزعل عليك
صفيه : دوم يارب
علي : وأنتي تقدري تزعلي مني
صفيه : ما أعرف على حسب الموقف
علي : يمكن أعرف عشان أنتبه
صفيه : مثلا لما تسير من الصبح أنته وبنت عمك بسيارة وحدكم والبسمه من الصدغ لصدغ
علي : كيف عرفتي انتي تراقبيني
صفيه : كنت اجمع قدام البيت وشفتك انته وياها تركبوا السيارة
علي : كيف ما شفتك أنا ؟
صفيه : لأنك مهتم باللي معك
علي : كوثر مثل ناديه وندى وفاخره ما تفرق عنهم عندي هيه وحده من خواتي
صفيه : كنت وين ساير معاها
علي : هامك لهذي الدرجة كنت رايح أوصلها الشغل أمس نايمه عندنا
صفيه : بكره بتسير الجامعه من الصبح انتبه في الطريق
علي : تخافي عليي
صفيه : أخاف تدعم حد
علي : ما أهمك ابدا
صفيه : جاله حد قالك انك غبي
علي : كثيرا طبعا بس إذا انتي قلتيها بتكون أول مره
صفيه : ما راح أقولك لأنك شكلك عارف نفسك
علي : تعرفي أنا ليش غبي ؟؟؟ كنتي قدامي من زمان بس كنت أقل جرأة أني أقولك
صفيه : أخبرك سر
علي : قولي
صفيه : تذكر لما أجي أشل كراساتك كأني أريد منهن شيء
علي : أذكر كنتي ضابتني بصراحه كل يوم تريدي شيء
صفيه : أول ما اوصل البيت كنت اروح اقلبهم ورقه ورقه اركز في كل حرف كاتبنه يمكن احصل شيء
علي : مثل
صفيه : اسم حرف قلب اي شيء
علي : لقيتي ؟؟
صفيه : لقيت ملاحظات بس ما تخصني كانت للمذاكره
علي : ليش ما قلتيلي
صفيه : اجي انا واقولك انته كيف اتشوفني
علي : اشوفك اجمل بنت شافتها عيني
صفيه : متأكد أني هذي البنت
علي : ابصم بالعشره
صفيه : كم الساعه الحين
علي : ليش مليتي مني
صفيه : لا طبعا ... بس غايتك تنام باكر وراك مشوار
علي : بس أنا ما شبعت منك
صفيه : ايش قالولك سحن عيش تشبع مني
علي : أنتي سحن فراوله سحن توت
صفيه : حاسه نفسي عند بياع فاكهة
علي : مقبوله
صفيه : روح نام بكره اصحيك ساعة أربع ونص
علي : بدري
صفيه : عشان تذاكر وبعدين تصلي الفجر
علي : أحبك
صفيه : وأنا بعد
علي : يمكن تحلي هذا اللغز كلمه من أربع حروف أولها ألف وآخرها كاف هي كلمة أحبك بالمختصر عرفتي الحل
صفيه : لا ...سير نام
علي : أنتي بعد سيري نامي
صفيه : أقولك شيء
علي : قولي
صفيه : أنا متعوده قبل لا أنام أشرب كوب ماي انته سوي مثلي
علي : وايش الحكمه
صفيه : قلتلك أنا متعوده
علي : وإذا ما شربت
صفيه : كيفك ... حياك
علي : زعلتي
صفيه : لا عادي
علي : روحي شربي كوب ماي ودخلي نامي وأنا نفس بشرب وبرقد
صفيه : يعني بكلامك تراضيني ؟؟
علي : طبعا لا ...رضاك أغلا من كوب ماي
صفيه : طيب أنا كنت راضيه
علي : أنا زعلان عليك
صفيه : ليش
علي : يومين أتحايلك على كلمه وحده
صفيه : .....
علي : وينك
صفيه : ....
علي : وين رحتي
صفيه : أحبك

قالتها وغلقت التلفون حتى ما واحى يتهنابها ضحك من قلبه عليها فتح غرفته وراح للمطبخ يشرب مثل ما قالتله شاف اخته تقرأ كتاب قدام التلفزيون راح يشوفها وخصوصا أنها مولعه منه على طول اليوم كان يتحاشاها ..

علي : أيش عنوان هذا الكتاب
ندى : مهم تعرف
علي : لا بس اسأل
ندى : أنا ما باغيه أخبرك
علي : لا تزعلي مني ما صارت أنتي دايم تسوين في مقالب وانا ما أزعل
ندى : لو أنك قلت انك ما راضي اروح معاكم كنت افهمك بالأصل انا افرح لما اشوفكم انته وكوثر مع بعض
علي : لا تفهميني غلط كوثر حالها من حالك
ندى : متأكد
علي : متأكد مثل ما متأكد أنك انتي ما زعلانه عليي
ندى : علي تذكر لما قلتلك ان أمي تريدك في موضوع
علي : متى
ندى : يوم ندعم حسن ...كانت باغيه تفتح معاك موضوع الزواج وشكلها حاطه عينها على كوثر
علي : أي زواج أنا بعدني أدرس
ندى : بتتخرج بعد كم أسبوع وشغلك مضمون وأمي تقول أن أبوي متكفل بكل زواجك
علي : أنا أريد أكمل دراستي برى
ندى : أنا ما يلي خص
علي : وبعدين امي عارفه ايش كوثر بنسبه لي .. وليش هذا التخطيط ما يكون لعيسى واللا لبعيد عن العين ما حد يخططله ويدبرله
ندى : هذا السبب ما كافي لأن كوثر بنت عمك وفي سنك والعادات تقول تكون زوجها وعيسى يمكن منساي من العايله من يوم ما سار
علي : حنوه في القرن الواحد والعشرين ما أيام الغوص بنت العم لولد عمها
ندى : علي بصراحه انته شايف بنت ثانيه
علي : ((بتردد)) لا طبعا
ندى : ما لك تقولها كذاك أنا أختك حبيبتك خبرني إذا مخبي شيء وبساعدك

ما يقدر يأثر على قرارات أمه أكثر من ندى لأنها اربعة وعشرين ساعه معها تقدر تلف راس امها ثلاثميه وستين درجة داير مدار وهذا الشيء يعرفه الكل وخصوصا علي ياما أشياء عالقه تحلها ندى بكلمتين كانت عندها قوة سحريه تتأثربها أمها ...

علي : ما حد يقدر يلغي هذي الفكره من بال أمي الحين غيرك
ندى : أنا أعرف الموضوع بعدين أتدخل
علي : أرجوك ندى
ندى : أنا شاكه في شيء ورا رفضك ما شاكه أنا متأكده
علي : كل شيء فوقته حلو أنتي ساعديني في هذا الموضوع
ندى : طيب بساعدك بشرط انك ما تسوي حركتك مرة ثانيه طول حياتك ولما ابغى اروح مكان توديني ما تقولي بعدين طيب ...هذا أولا ثانيا أعرف أيش سر رفضك
علي : حاضرين فرصتك تتأمري ((شاف الساعه))...عادت 12 وربع وأنا ما نايم لازم اسير انام الحين وتراني تاكل عليك في الموضوع
ندى : تصبح على خير
علي : وأنتي من أهله

سار ينام وهوه يفكر في هذا الموضوع الجديد قبل لا ينزل كان يفكر أنه خلص أيامه الأخيره وما بقاله شيء يجيبله هموم إلا الأمتحانات لكن هذي السالفه الجديده سالفة زواجه كانت أكبر خطر يمكن يهدده ويهدد حبه ...تلحف وتحت بطانيته كان يفكر لو قال لأمه تخطبله صفيه دامها تفكر تزوجه وتم يفكر لحد ما نام ...

وفي بيت جارهم علي بنت تسمى صفيه (((اضنكم تعرفوها))كانت تحت اللحاف شكلها تفكر بستغراق فجئة قامت من سريرها وراحت إلى دفترها كلمتين في صدرها ما تقدر تنام من غير ما تقولهم ...

((جميلة هي ساعات الحب
أجمل من السفر إلى أعالي جنات الأرض
أجمل من كل شيء آخر ...
أحبه وأنا مجنونة به كل شيء ينادي بأسمه
قلمي يناديه أوراقي تناديه الجدار الباب المصابيح
كل شيء يعرفني في غرفتي يناديه
لولا كثير أخاف قليله لقلتها على الملئ
يكفيني الآن أني أعرف أحد آخر يهتم بقلبي وأمري )))

غطت القلم وهيه تحس لأول مرة أن لدفئ لحافها طعم ولمخدتها ملمس ثاني بعيد كل البعد عن العادة أخيرا وجدت شيء يميلي فراغها وتفكيرها شيء يستحق أنها تفكر فيه اربعة وعشرين في أربعة وعشرين ..


في الساعه أربعه ونص جاه اتصال من صفيه مثل ما وعدته ما خلته إلين ما تأكدت أنه صحى من النوم ...

تسبح بعدين جلس يذاكر لحد ما آذن الفجر وراح يصلي بعدها رجعه للبيت وما طول إلين ما طلع صوب الجامعه وهو طالع رسل رسالة لصفيه يخبرها أنه خارج من بيتهم بعد شويه شاف حد في بيت جيرانهم يفتح الباب كان منتظرها تخرج ولكن للأسف كان أبو صفيه خارج من البيت رايح المزرعة شغله وهمه يمكن لو ولد من أولاده استواله شيء ما يصيرله
أكثر من لو نخله ماتت قدام عيونه وهوه يشوفها تيبس كل نخيل مزرعته يعرف من وين جاب فسيلتها هذي الخلاص من وادي الطائين وهذي الخنيزي من بهلا وهذي القش من عند حميد بن محمد وغيرها وغيرها لما يشوف كل نخله من هذي نخيل يشوف
ايامه وعمره اللي راح يتذكر ايام صباه لما يجي مع ابوه من الصبح يسقي وشبابه اللي قضاه بين التراب والفلج والزراعه يمكن ما يعرف من كلام الدنيا وعلومه أكثر من نشرة الأخبار ورجله ما راحت ابعد من سوق سناو ...

قبل لا يشوفه علي كان مبتسم وأول ما شافه ابوها جته رهبه قال في نفسه رحت فيها يا علي البنت قالت لأبوها ولحين ايظربك بهذا الشيول ... بس ما شي من اللي في باله كان صحيح بالعكس الرجال جى لعنده وكلمه ..

أبو صفيه ((الشايب هلال)) : كيف حالك علي ؟؟
علي : بخير وعافيه نسأل عن السائل ؟؟؟
أبو منصور : يوم بعدني أروم أروح حيت الزراعة بعدني في صحه ونعمه ... ولدي ما يسدك منها ذي الجامعه عدت من زمان فيها ؟
علي : خلاص هذي آخر سنه وأخلص
ابو منصور : الأيام تمضي الله يرحم أمك كانت ونعم حرمه مكفيه موفيه
علي : الله يرحمها
ابو منصور : أنته وراك سفره ونا وراي كم نخله يباين شراطه .. وكما يقال العارف ما يعرف
علي : فاهمنك يعني قصدك تقول من رخصتك
ابو منصور : هذي يه

راح الشايب هلال في طريقه وركب علي سيارته كانت في حدود السته ونص كان ينتظر أنها تخرج تشوفه بس لا حيات لمن تنادي هيه ما خرجت اتصلها ...

علي : خرجي اريد اشوفك
صفيه : ما لازم دام أني اشوفك سير لا تتأخر
علي : اقولك اليوم ما اتزحزح قبل لا اشوفك
صفيه : بعدك ... ايش كنت تقول لأبوي
علي : تراقبيني من وين
صفيه : شوف فوق سطح
علي : ((بعد ما شاف لسطح بيتها)) فيه قمر يطلع الصباح
صفيه : قديمه
علي : أنتي تجلسي مع ندى كثير
صفيه : لا ليش تسأل
علي : دايما لما اقول شيء تقولي قديمه
صفيه : ما عندها ذوق ... لاتطول السالفه تحرك
علي : طيب هذا أنا ساير ...مع السلامه
صفيه : ترافقك السلامه

سكر علي تلفون وشغل الإذاعه كانت شغاله على أغنيه لفيروز ((حبيتك لنسيت النوم تاركني برات النوم يا خوفي تنساني .. ))

وسار وسحب معاه الأيام وخلص الأسبوع كان في كل يوم قبل لا ينام يتصل على صفيه وصفيه تتصل عليه غير الرسايل الحركات اللي بينهم ويوم الأربعاء في الليل اتصلت صفيه عليه ...







ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




صفيه : وينك علي ليش ما جيت اليوم
علي : ما خبرتك ؟؟
صفيه : لا ما قلت شيء
علي : وتوك تسألي عني
صفيه : أنا قلت انك تجي في الليل لكن الليل بيخلص وانته مابينت
علي : هين بعده تو بادي
صفيه : عادت 11ونص هين تو بادي لا تجي رجع الصبح
علي : حاضر يعمري
صفيه : ما خبرتني ليش ما جيت البلد
علي : اريد اروح السوق واليوم كنت ما فاضي
صفيه : شوف نسيتني أسألك ...كيف الأمتحان كان سهل
علي : يعني بين البين بس طمني حبيبك حال كل الأمتحان بثقة
صفيه : من هذا
علي : أنا حبيبك ولا غيرتي رايك
صفيه : لا رايي مثل ما هوه
علي : صفيه خبريني شيء ما يعرفه عنك غيرك
صفيه : سر
علي : ايوه
صفيه : ما اذكر شيء ...ما عندي اسرار
علي : مستحيل
صفيه : فيه اسرار بس بعضها خاصه جدا جدا
علي : ما يمكن اسمعها
صفيه : الخاصه جدا
علي : رايك
صفية : اصبر احاول اتذكر .... ما اذكر بجد ما شي يجي في بالي
علي : لحظة حبيبتي في مكالمه في الأنتظار اشوفها ورجعلك
صفيه : طيب انتظرك

شاف علي الأسم وتحير فيه هذي ايش تريد الحين ...

علي : هلا كيفك
لطيفه : بخير
علي : خير لطيفه عسى ما شر؟؟؟
لطيفه : ما في شي بس حبيت اتكلم معك إذا ما يضايقك ؟؟؟
علي : الحين عندي مكالمه مهمه ما اقدر اقطعها يمكن تأجلي كلامك لبكره إذا مايضايقك هذا الشيء
لطيفه : عادي شوف راحتك ...بكره يكون بينا اتصال

لطيفه بنت مستواها المعيشي اكثر من عالي لأنها من بنات الطبقة الراقيه الفايف ستار من عايلة واصلة بنت حلوه ما فيها باس حياتها متحرره أكثر من المجتمع بحكم دراستها في الخارج وأمها الشاميه كان شيء غريب انها تطلب تدرس في الجامعه داخل السلطنه لكن كل طلباتها مجابها وما اكثر من اتصال وكانت من منتسبي الجامعه وللواو ترتيباتها ...

علي : صفيه وين رحتي
صفيه : من كان
علي : وحده من زميلاتي في الجامعه
صفيه : وتقولها بكل أريحيه ...وهذي ايش باغيه منك في هذا الوقت
علي : كنت قايلها اني معجب فيها واحبها بس هيه ما عطتني فيس
صفيه ((بعصبيه)): والحين
علي : قالتلي انها ندمانه والحين ما تقدر تضغط على قلبها وتقول أنها ما تحبني تصدقي كسرت خاطري شكلي برجعلها
صفيه : روحلها ليش سكرت عنها الخط ..إذا جاوبت عليك مره ثانيه عرف اني ما أنا
علي : صفيه شو فيك كذا تصرخي

آخر شيء قاله ما سمعته لأنها كانت متنرفزة ومعصبة منه ما تحب تسمعه يتكلم مع وحده ثانيه او يفكر في غيرها تغير عليه موت لو يصيرلها تحطه في داخل قلبها كانت سوت بس ساعتها اتخاف من دقات قلبها تزعجه ..

جاها اتصال من علي وما ردت لحد ما سكت بعد شويه جاتها رساله منه ...

((تعرفي اني موت احبك
وأن مالي غير حبك
واللي ينبض في ضلوعي
ما هو قلبي هذا قلبك ))

ردت عليه ...

((روح قول هذا لبنات الجامعه انا جاهله ما فهمه ))

رد علي ...

((وين اودي شوق قلبي والوله
لو غديت بعيد عني ما اسمعك
تملك احساسي وفكري تشغله
ترحل طيوفك وفكري يجمعك
هاك قلبي هاك ليتك تقبله
خذ سنين العمر وخذني معك
انتي تالي العمر وانتي اوله
ومن يقول إني نسيتك والله يخدعك))

بعد شويه ردت عليه ...

((لا تكلمني ولا ترد على رسالتي))

في اسرع مايمكن رد علي ..

((صعب اجبر عيوني تنام
وانتي في ليله زعلانه
وإذا مرت عليّ ايام
اجيك بروح ولهانه))

صفيه ..

((اريد اشوف قلبك كيف يراضيني ))

((احبك))

بندت تلفونها وراحت تنام يمكن شيء مجنون لو قلتلكم ان في كم دمعه على خدها تتدحرج كانت عارفه انه يمزح معاها ((اللي يخون ما يقول تعالوا ياناس شوفوني ))) بس فكرة أنه ينساها ويتركها عشان ثانيه كانت صعبه عليها لمجرد التفكير والخيال أما علي كان يضحك من تصرفاتها كان يحسها طفله في بعض الأوقات تدلع عليه وتتغلى لأنها عارفه مكانها عنده ...

في الصبح اتصلت كوثر على ندى عشان يرتبوا موعد طلعتهم لسوق العيد يخلصن الناقص وتفقن يكون يوم الجمعه قبل لا تبدأ زحمت السوق قبل العيد ...

من أول يوم في ذي الحجه كان أولاد القرية بعد صلاة العشاء الآخر يطلعوا يهللوا على طول القرية وعرضها من أول بيت فيها لآخره صوتهم متجانس كأنهم يتدربوا على هذا الشيء كان هذا الليل أما الصبح فتحصل على كل حله في مرجوحه معلقة بين نخلتين أو بين شجرتين كل البنات الصغار وساعات الاكبر شوي يترنجحن فيها والله على الآغاني اللي تسمعها آغاني انتقلت بسلاسه من العجايز للبنات الصغار تحس ان البنيات الصغار يحفضنها بالفطره دون ما يسمعنهن حتى ..

نهض علي واول مرة ما صحته صفيه على مر اسبوع كانت كل يوم ضابطه جدوله بدقيقة ولما طالع تلفونه وما حصل منها لا اتصال ولا رساله حس انها زعلانه منه هوه ايش خلاه يقولها مثل اللي قاله بس لما فكر في زعلها فرح لو ماكانت تحبه مثل ما يحبها ما زعلت عليه كذا ..

سليمان اتصل بعلي وقاله انه في خامس ايام العيد مرتب رحله مع شباب الدراسه وحضوره مهم عشان تكمل الجمعه علي ما كذبه خبر وافق على طول ...

لما كان يدرس كان يبتعد عن الرحلات الخارجيه اللي تنظمها المدرسه لانها في نظره تلم ناس اشكال ما يعرفهم اما عن الرحلات اللي ينظمها الشباب وخصوصا سليمان كانت الرحلات شيء ثاني كلهم ربعه الظحك والفرفشة على الآخر يعني اللي ما جاله غنى بيغني واللي ما رقص بيرقص وغير السوالف والحركات اي رحلة تنحفظ في الذاكره وصعب تروح لان لكل رحله شيء مميز في مره كانوا طالعين "شاطيء السوادي"البحر وخليل دخل داخل في البحر تبعه سليمان يشوفه كأنه يعرف يسبح بعد شويه جى خليل يسحب سليمان على ظهره وسليمان ما شاء الله وزن كان بيموت ...

اتصل بصفيه وللحين تلفونها تعذر خلا تلفونه وراح يتسبح كان فاتك رايح البلد وما باقي في السكن غيره وماخذ راحته على الآخر ...

ندى بعد ماصليت الفجر ما نامت جلست في فراشها تفكر في اي شيء كانت تحس بفراغ غير طبيعي مسكت تلفونها ومشيت على الأسماء تقراها وتفكر في اصحابها ما حست حد قريب منها لحد ذاك القرب إلا انسانه وحده تسمى كوثر داست على زر الاتصال كان الساعة 6 بضبط ...

ندى : صحيتك من النوم
كوثر : ما نقيتي إلا يوم الخميس يوم الإجازة ...خير انشاء الله من صلاة الصبح متصل
ندى : كوثر تعالي عندي ابغاك جنبي محتاجتلك
كوثر : خير ندوو خوفتيني ايش صاير فيك
ندى : ما صاير شيء بس احس اني محتاجه اكلم حد ملانه من الوحده ...يا مكثر اللي حولي بس احس اني في جزيرة
كوثر : تعالي عندي هاليومين
ندى : تعرفي نفسي اتكلم من اليوم لباكر في اي شيء بس هذا الصمت يختفي
كوثر : وانتي ساكته من قال غير بالعه راديو
ندى : الله يسامحك شكلك ما فهمتيني
كوثر : انا انتظرك تجي عندي ونتكلم على راحتنا ...بسرعه تعالي عشان نتريق سوى
ندى : بخبر امي واجيك

نهضت ندى وخذت دش من غير نفس وبدلت وراحت عند امها وخبرتها انها بتزور بيت عمها وتجلس عندهم الخميس والجمعة الأم رفضت في الاول بس كلمتين من هنا ومن هناك خلتها ندى توافق وخصوصا لما شافتها زهقانه ..

.وصلت ندى بيت عمها أبو عمار لقتهم بعدهم ما صاحيين كلهم طلعت عند كوثر الغرفه ولقتها تمشط شعرها وقفت فوق راسها ...

((الاب : ياسر
الأم : نجيه
الأولاد بترتيب :
عمار ــــ عبدالله ـــــــ سيف ـــــــ كوثر ـــــــ فاطمه ـــــ علي[علي اسم آب حميد وياسر لذلك متكرر عند الأخوين]ـــ عليا ))

ندى : عقبال ما مشطلك شعرك يوم العرس
كوثر : آمين
ندى : قولي عقبالك على الأقل
كوثر : عقبالك ..مستعجله الأخت على الزواج
ندى : على الأقل ألقى شيء يملي هذا الفراغ
كوثر : تذكري لما كنتي تعقصيلي شعري ((عقوص:ضفاير)) ... هذي فرصتك عيدي طفولتك وسويلي عقص
ندى : جيبي

وكنهم صغار من شيء لشيء ينسين الواحد والعشرين سنة اللي مرت من حياتهن وعلى فجئة دخلت أم كوثر عليهن وشافتهن كل وحده شعرها شكل ضحكت منهن وقالتلهن ينزلن يتريقن مع الكل تحت ...

أم عمار : متى جيتي ندى
ندى : الصبح
ام عمار : اي صبح قبل لا تطلع الشمس
ندى : ههههه لا طالعه شمس ...بس انا ما اشبع من كوثر قلت اجي من غبشة عندها
كوثر : تراها بتجلس عندي اليوم وباكر
أم عمار : ولو حبت تجلس لحد ما تريد مرحبابها البيت بيتها
ندى : من طيبك عمتي
أم عمار : لا تتأخرن نتظركن تحت ...شعوركن هذي لا تنسين تغطينها لو في المنز ((المنز::فراش الطفل::المهد)) ما كان كذاك تلعبن بشعركن

نزلت أم عمار وبعد شويه نزلن البنات وسلمن على الكل ابو عمار وسيف وفاطمه وعلي وعليا عمار كان متزوج وفارد في بيت لحاله ما بعيد ...

فاتك توه ناهض من النوم بيتهم متواضع جدا أو ميسور أهله معلقين عليه أمل كبير وهوه حاس بالمسؤليه لكن شقاوت الشباب ما تركتنه في حاله ولا هوه مخليها عنه بعد ما فطر مع اهله راح عند شجرة الغافة في الوادي شباب الحله دوم تحتها صبح عصر ليل وقبل لا يطلع جاته رساله من علي ..

علي : خامس ايام العيد باغي اطلع رحلة مع شباب الدراسة ..تطلع معي ومرة وحده تتعرف عليهم وتشوف بلادنا

فاتك : برد عليك بعدين تو ما اقدر يمكن عندي إلتزامات
علي : طيب

خرج علي السوق وخلص اللي باغنه وعلى حدود 11 وصل البيت دخل على أهله وسلم أول من استقبلته فاخره معودنها يجيبلها جلكسي وهذا البنت لو تريد منها شيء قولها فيه جايزه جلكسي وتشوفها مثل الريح تلبيك راح لغرفة امه وحصلها منكبه على ثياب العيد وسلم عليها وجلس معها ... 

أم سلطان : عيد السنة ما يله فاوة((فاوة:طعم))) هين أول
علي : كلنا نشوف العيد غير يوم نكبر شوفي محمد ما فرحان
أم سلطان : وهذاك حال ختك وزوجها من هين يجينا فرح
علي : كلهم بخير ما فيهم باس ...أقول الوالده اشوفك ما متحنيه ولا باغيه تنقشي كم البنات
أم سلطان : باغيه اتحنى لكن عن يعتبوا عليي حيان حسن
علي : ما يلهم عتب هوه بخير وعافيه

دخل عليهم سلطان ...

سلطان : مو صبحتي الوالده

علي : بعدك لو تأخرت شويه
أم سلطان : هذا أول يشبع من حرمته ويجلس تحت رجولها بعدين يجي يشوف العجوز
سلطان : مو هذا الكلام ماه تراش ظالمتني
علي : صدقها تو حد يقول مو صبحتي قول مو مسيتي
سلطان : خليك تتزوج وأنا بذكرك
علي : اتصبر كثير إلين ما تشوفني متزوج
سلطان : الوالده ما أعرف ليش ساكته عنه ذى الولد زوجيه قبل عن يسوي فعايل
أم سلطان : أخوك أخلاقه من أخلاقك إذا تسويها أنته هوه ايسوها
علي : تعجبيني الوالده زيديه ما حد جايب حقي منه غيرك
أم سلطان : أنا باغيه أكلمك عن الزواجه وهذا أخوك حاضر ... أنا لاقيتلك بنت ونعم جمال وأدب وحيانها حيانك
علي : أنا ما باغي اتزوج ويوم ابغى اجيك وحدي
سلطان : أول الشباب يصيحوا باغين يتزوجوا وتو مكر
علي : أنا باغي اخلص تعليمي بعدين افكر في الزواج
سلطان : خير ما آخر سنة هذي
علي : آخر سنة في الجامعه بس طموحي اكبر من البكلوريس
أم سلطان : نزين ما تبغى تعرف من هيه البنت
علي : خلاص اسمها واصلني واريد اقولك اني ما اشوفها غير اختي وما حد يتزوج خواته
أم سلطان : اتحرم الحلال انته يا ولدي بعدك فكر ورد عليي البنت مربيتنها بيدي واعرفها كما اعرفك حرام تطلع من بيت ابوها حال بيت غير بيتنا
علي : أنا قلت اللي عندي وردي واضح لما اريد اتزوج اخبرك

علي طلع من عند امه وراح لغرفته ... سلطان كان واقف بينهم مثل الأطرش في الزفه كان يحس ان كثير من الأمور تمشي من تحت عينه في البيت وما يشوفها وكما قالت امه كان اربعة وعشرين في اربعه وعشرين مع زوجته لحد الحين ما عنده أولاد برغم انه متزوج من ثمان سنوات والسبب من
زوجته عندها مشكله في الرحم ما يتحمل الحمل وأمه طالعه روحها على زوجته من أول ما خطبها كانت باغتله بنت من بنات خواله لكن ما بغاها وبغى هذي بنت صديق ابوه من الشرقية لذلك تحصل تقليدها
وعادتها غير عن اهل البيت لكنها كانت حبوبه سريعة الأندماج بعد سبوع من زواجها شلت اللجن فوق
راسها وتبعت عمتها تخابر التريكه ...

دخل علي غرفته وهوه مصنفر((مصنفر:معصب))برغم ان امه ما ضغطت عليه بالوسائل البديله لكن كان يحس ان هذي النيه لو وصلت لأبوه ايش بيصير يمكن ما يتفهم رفضه ويقاله يوم العرس حاله من حال البقيه لان العروس ما اي بنت هذي بنت مربنها بيده لحد أن ندى لوقت ما داخله المدرسه تفكر كوثر أختها ...

أتصل علي على صفيه والحال هوه الحال عصب منها لانها زودتها كثير هيه عارفه انه يمزح من اول كلمه لازم تعلقله المقصلة حاول بعدها ينام لحد ما يأذن الظهر بس محال يحاول راح فتح النت يبحث عن اي شيء يسويه دخل منتدى كان دوم يكتب فيه مواضيع مدير المنتدى ترجاه يكون مشرف ورفض لأنه يحس بعده ما وصل للموقع اللي يتمناه ...

على حدود 12 وربع رن تلفونه كان اسم لطييفه ظاهر على الشاشة أول ما شاف اسمها قال ايش تريد هذي ما وقتها وضغط الزر الأخضر وتكلم ...

علي : هلا صفيه ...آسف لطيفه
لطيفه : ما عليك باس
علي : ماقصد شيء بس ترا بطارية الجهاز خربانه تفضي بسرعه والحين اتلفون يعطيني تنبيه((ما شي منه كان بدا يحس ان هذي البنت ضبه ايش باغيه منه على شويه متصله ))

لطيفه : ألوه علي وينك

كان بند التلفون والمكالمه شغاله والبنت صدقت حيلته ...شاف الساعة وقال يخرج يتمشى في البلد قبل لا يروح يصلي الظهر خرج من الغرفة وراح على غرفة ندى يشوفها إذا موجوده بس ما حصلها قال اكيد سايره عند بيت عمه ...

في بيت جارهم علي في بنت تسمى صفيه مشغول بالها كثير تكابر حالها وتدوس على قلبها كانت تسأل نفسها

صفيه : الرجال ما قال شيء جد كلامه مزاح لا أكثر وبعدين توه من بديتي تكلميه سبوع عتي زعلانه منه ما يصير لازم انا اعتذر منه لا هوه يعتذر أوه انتي اللي غلطانه

كانت تسوي الغداء وهي سرحانه في سؤالاتها وبديت القدور تثور على الطباخه وهي ما حاسه لو ما دخلت فتحية عليها كانوا اليوم في بيتهم بيوكلوا فحم ...

فتحيه : مو شاغل بالك ؟
صفيه : ولا شيء بس سهيت
فتحيه : سهيتي فأيش
صفيه : ونتيه مو باغيه مني الحين
فتحيه : لا تلبقي ما باغيه شيء الأمير بو آسر فواد الأميره يتهنابه
صفيه : والله ؟؟؟...الغداء ما بقي عليه شيء حرصيه شويه وطفي النار

خرجت صفيه من المطبخ كانت تستثقل فتحية تحس أن دمها وزنه طن وحشريه تحب تخش نعافها في كل شيء يصير في البيت تشوفها محتله وزوجة اب ما زوجة أخوها بس محترمتنها من أحترامها لأخوها لولا هذا لكان عطته كف من زمان ...

دخلت غرفتها وتوضت وصلت الظهر ومن خلصت فتحت تلفونها ولقت مكالمات من ندى2 اتصلت على الرقم بس اعطاها تعذر ومره ومرتين اتصلت والحال نفس الحال تعذر هنا حست بخطاها أكثر واكثر وندمت على اللي سوته وجلست تفكر كيف الحين يشوفها علي يمكن طاحت من نظره ويمكن أخذ منها موقف ...

أخذتها الأفكار لحد ما سمعت ينادوها على الغدى وخرجت قالتلهم انها ما تريد تتغدى ورجعت غرفتها كان مايلها نفس لأي شيء ...علي خلص متغدي وراح غرفته فتح تلفونه حصل مكالمات من صفيه
وعلى طول اتصلبها ...

صفيه أول ما شافت الأتصال ردت ...
صفيه : آسفه حبيبي لاتزعل مني
علي : وأنا آسف بس أنتي عارفتني امزح يعني ما امزح معك
صفيه : ما اتحمل تتكلم مع حد غيري ولا تشوف وحده غيري تفكير وخيال ما اريد
علي : فديت غيرتك
صفيه : علي انته مسامحني صح
علي : السؤال غلط لو سألتيني بشكل صحيح أجاوب
صفيه : حبيبي انته مسامحني ؟
علي : ما زعلت عليك عشان اسامحك انتي ما ينزعل منك
صفيه : انته في البيت الحين
علي : قرب بيت الحبايب
صفيه : .....
علي : ليش ساكته
صفيه : يكفيني صوتك
علي : فديتك أموت وحيابك بعد قلبي انتي
صفيه: تعرف ايش اسمك في تلفوني
علي : حبيبي
صفيه : لا
علي: فاجئيني
صفيه : ندى2
علي : لا الحين بزعل عليكي بجد ما غير اسم ندى
صفيه : ابغى اكتب اسم ثاني لكن نفسي ما طاوعني
علي : تحبي ندى كثير شكلك
صفيه : احب اخوها اكثر
علي : والله ما مصدق اذني انتي يا صفيه تتكلمي معي وتقوليلي حبيبي في اكثر احلامي خيال ما وصلت لهذا الحد
صفيه : ولا انا تخيلت اني في يوم من الأيام اكلمك انته أو غيرك بهذي الطريقه
علي : ما عاجبك عادي بغير
صفيه : هيه ملابس تغيرها خليك على حالك مجنني
علي : باغي اخبرك شيء وما باغي خيفان تاخذيها حجه وتزعلي
صفيه : قول وما عليك من شيء
علي : في بيتنا الحين في فكره اشوفها تكبر وانا خيفان منها ...أمي باغيه تخطبلي كوثر
صفيه : كوثر بنت ونعم فيها بس ما تصلحلك
علي : وسبب
صفيه : لأنك ملك حد ثاني
علي : وأي احد ثاني اجمل ثاني في العالم
صفيه : انته ما موافق
علي : ما يحتاج أجاوبك لأنك أكيد عارفه الأجابه
صفيه : تراني جوعانه ماتغديت عصافير بطني تصيح
علي : ليش ما متغديه ولا انتي من بنات تو هذا احبه وهذا ما احبه
صفيه : ابشرك انا منهن لكن ما هذا السبب كانت نفسي منسده عن كل شيء
علي : والحين
صفيه : مفتوحه لدرجة اني ما قادره انتظر
علي : طيب روحي كلي والعصر نتلاقا
صفيه : وين نتلاقا
علي : اريد امتع عيوني بشوفك واكلمك
صفيه : مجنون وإذا شافنا حد انا بسير وطي ما بعيد انسجن مع الثور هذا إذا ما صدر حكم الأعدام طبعا
علي : هههههه ...الحب مغامره
صفيه : لا أخر الموضوع ما أقدر أنا أخاف لما أكلمك حد يدخل عليي ويسمعني باغني اشوفك
علي : حاولي ...تحيدي شجرة اللوما اللي على الوادي من فوق عند الصفى انتظرك تحتها اليوم طول العصر إذا قدرتي تعالي
صفيه : ليش ما تفهم والله أخاف
علي : انا خيفان مثلك ولو ما جيتي اتفهمك بس انا راح انتظرك
صفيه : نزين بس ما وعدك

لحد ما أذن العصر من سالفه لسالفه والكلام يجر بعضه ...قبل لا يأذن العصر كان رجال يدخل القرية وعلى ظهره شنطه وجهه غير معروف لحيته طويله وشكله تعبان ومغبر أول ما شاف من بلاده شاف البرج فوق الجبل وتذكر ايام مرت كانت اجمل ايام في حياته ...
واصل المشي لحد ما وصل قدام باب البيت ودق الجرس كان الباب مرجوم من داخل ((مرجوم : مشدود : مغلوق )) ونتظر ونتظر لحد ما انفتح الباب وقفت صمت بين الأثنين سكون الليل يسري بينهم علي كان ما متأكد من الشيء اللي قدامه كان حقيقة وبشكل عفوي لفه ودخله البيت كان مامهتم بأي شيء ثاني فيه شكله ملابسه رحيته كان يكفيه انه رجع بعد غيبته الطويله ...

عيسى رجع من مكان ما يعرفه أحد غيره قبل اربع سنوات راح من عند أهله وكلهم كانوا مأيسين يرجع بعد ما نقطعت اخباره...

قصته قديمه ترجع لصف الثالث ثانوي كان حاله من حال أي طالب في المدرسة بس على غفله وبدون سبب ظاهر بدى يلتزم ويكون أقرب لدين حتى انه اهمل دراسته وبدأ يقرأ الكتب الدينيه ايا كان نوعها وكاتبها أهله ما ضد هذا الشيء بالعكس فرحوا لما شافوه ملتزم بصلاة والأخلاق لكن شيء ثاني كان متخبي ورى ضلوعه يكبر مثل الطفل ...

بعد ما خلص الثانويه ما جاب نسبه وجلس في البيت وتفرغ لحياته الجديديه وألتحق بناس كثيرين من الخيرين لكن فيه طبقه مندسه بينهم شافته يستوعب اكثر وبعزيمته يطبق كل اللي يتعلمه ...

علي : عيسى عاش من شافك الوالده اتفرح لما اتشوفك خلا تشوفها
عيسى : ((من غير نفس)) خليها نايمه
علي : ما اقدر بتزعل لو عرفت انك جيت وما خبرتها
عيسى : خليها نايمه قلتلك ما تسمع انته
علي : ((حاول يهدي فرحته))أقولك انته ادخل تسبح وغير ملابسك أنا بروح اصلي العصر ورجعلك
عيسى : نزين ... شيء غيره
علي : طبعا ما نسيت وين غرفتي كل شيء على حطت ايدك
عيسى : أنا ما نسيت غرفتي ما اضنكم تصرفتوا فيها

راح علي يصلي وفكره مشغول بحقيقة قصة اخوه عيسى اللي يعامله بشكل جاف بشكل غير طبيعي دون اي سبب وين كان وايش صارله وبعد ما خلص علي مصلي تذكر صفيه ورسلها رساله ...

علي ((حبيبتي نسي موعدنا صارت عندي ضروف ما اقدر أجي))
وصل ردها((أمرك))

وصل علي بيتهم ودخل كان فاضي على آخره ما عرف هذا السكون من وين ينبع طلع لطابق الثاني وصوب غرفة كانت مقفولة توجه لقى كل أهله فيها ملتمين حول عيسى اللي حلق لحيته وغير ملابسه كان أنسان غير اللي شافه من ساعه بس ملامح وجهه هيه ما متغيره سكون غامض وجمود مثل الصخر حتى البسمة مالقيت محل في وجهه ...

أم سلطان : الحمد لله على رجعتك يا ولدي ما غايتك تخبرنا هين كنت
سلطان : معاها حق الوالده أنته ليش ساكت اتكلم قول اي شيء
أبو سلطان : اربع سنوات انته غايب ما تذكرت امك ولا أهلك وين كنت
بديت ملامح العصبيه تظهر على وجه عيسى من إلحاحهم عليه بمعرفة وين كان ...
علي : لو تشوف امي كيف كانت حالتها يوم تذكرك تكسر الخاطر لو فكرت شيء يسوى دمعه من دموع أمك عليك
سلطان : تكلم مالك ساكت دافع عن نفسك
علي : خليه ساكت مثل عادته يهرب
عيسى : انته اسكت ما يلك خص بكل الكلام
علي : أنا أخوك وباغنك تصير أحسن من كل حد
عيسى : لا تنسى نفسك انته ما أخوي أنته حيالله ولد حرمه تزوجها ابوي
سلطان : احترم نفسك إذا راجع تغلط علينا رجع من حيت جاي
علي : ما قصرت

أبو سلطان لما سمع عيسى قال كلمته الدم ثار في عروقه ما حس إلا أنه فاتح ايده على آخرها وبأقوى ما عنده ضرب عيسى كف ...

ام سلطان صارت تبكي من اللي يصير لأولادها عيسى وعلي وخصوصا بكيت لما شافت علي ينسحب من الغرفة وعيونه تلمع من دموعه...
خرج علي من الغرفة وما عرف وين يسير ويقبل نفسه شغل سيارته وطلع كان جرح كبير أول مره يحسب حساب أنه ما شقيق البقيه ما في يوم حس هذا الأحساس من اي أحد من أخوانه بالعكس كان دايما يسمع أخوانه يقولوا انه دلوع امه ...

سلطان : أنته أنسان مجنون اظاهر نسينا نسأل عنك في ابن سينى((مشتشفى المجانيين))
أم سلطان :((بدموع الأم الصادقة))يعني ننتظرك سنين وأيام وأول ما تجي تجرح أخوك
أبو سلطان : علي أخوك وأخو أي ولد جبته من صلبي وأي واحد منكم يشوف غير هذا الكلام لا أنا أبوه ولا يعرفني

وخرج ابو سلطان من الغرفة وراح يتبع علي بس علي كان شغل سيارته وطلع لأي مكان بعيد عن البيت ...




ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




وقف سيارته على تل يكشف القرية من فوق يواجه مغرب الشمس بند السيارة وجلس يشوف الشمس وهيه تغرق ورى الجبال ودموعه اربع اربع رن تلفونه فكر صفيه متصله عليه كان يريد يشاركها حزنه وهمه بس لما قرأ الأسم حصله أسم لطيفه وصبعه على طول راحت لزر الأحمر ...

أول مرة يسويها علي ويبند الخط في وجهها احتارت من هذا الشيء يمكن عنده شغل أو في مكان ما يسمحله يرد ولا يمكن الأحتمال الأكبر أنه خلاص وصل حده من إزعاجها له بس هوه مجنون نسى هيه بنت من هو يرزق وحده من مستواها تشوفه بالأصل هذا يبوس يده وش وظهر لمجرد أنه يعرفها وجاله شافها ...


في بيتهم كوثر كان الخبر بعده ما واصل عن رجعت عيسى واللي صار ...

كوثر: ندى خلا نتمشى المزارع
ندى : أنا من زمان ما سرت الوادي
كوثر : نزين قومي نروح

طلعن الثنتين صوب الوادي والله على الوادي فن في وقت العصر خصوصا الماء والخضرة والوجه الحسن كله ملتمه في الوادي تحس بإحساس غير لما تشوف ماي الوادي بجد ما اقدر اوصفه يمكن لأنه جميلا جدا أو أنه مجرد شعور ارتباط بالأرض مكوناتها لأنه في قريتي...

كوثر : ما خبرتيني إلين تو مالك ؟؟
ندى : مالني شوفيني كما البخت ((تضحك))
كوثر : والصباح من كان يتكلم معي بنت جيرانكم
ندى : يمكن
كوثر : عن تقميزه ...مو فيك
ندى : الأنسان دايما يحب يكون فاضي مرتاح بس صدقيني هذي الأمنية ما أضني حد يريدها تكون معه طوالي
كوثر : جايبتني الوادي تنظريلي انتي مستر المرحوم سقراط

ضحكت ندى ...

ندى : سقراط العصر الحديث
كوثر : فهميني ..ما فهمتك تراني ؟
ندى : هذا اسم اخوي علي في الماسنجر ... وصاحبه فاتك اسمه عمان نبض واحد
كوثر : اشوف فاتك هامنك لدرجة حافظة نكه
ندى : أي اهتمام
كوثر : خليني اتفلسف عليك

كانن وصلن عند شجرة الليمون عليات الوادي عند الصفى
((الصفى =نوع من الحجارة الضخمة والخارجه من الأرض بحجم متعدد وتكون في العادة في بطون الواديان بشكل مستوي))
وبعد ماجلسن كملت كوثر كلامها ...

كوثر : الأنسان ما يشعر أنه محتاج يثور على وضعه إلا إذا وجد سبب يمكن سبب ظاهر ويمكن سبب منخش
ندى : الله عليكي بكلم المركز الصحي يفتحوا قسم فلسفة عندهم عشان خاطرك
كوثر : بدون هزار أنا ما اضنك ملانه وطفشانه لأنك فاضيه لأنه ما شيء جديد عليكي
ندى : وسبب مستر دكتور بيل
كوثر : انتي ملانه أن هذا ((اشرت إلى قلب ندى )) ما فيه حد
ندى : ((تضحك من نفس)) خطيرة تراك جد فلم رعب غير مسبوق
كوثر : ندووي بصراحه ما تفكري تحبي وتنحبي
ندى : لا أنا احبك انتي ويكفيني تحبيني
كوثر : غصبن عليك تحبيني من متى وأنتي تعرفيني
ندى : عرفتك من يوم ما عرفت نفسي ما تتصوري كيف احبك لو جى يوم وطلبتي روحي اعطيك اياها دون ما فكر
كوثر : تزوجيني
ندى : هههههههههههه

جو رومنسي صار بينهم مليان حنية الصداقة ودفاها ...
هذ سبب قوة صداقة البنات اللي على القلب على اللسان ما فيه مكابرة وخش وحيا من التعبير ما مثل ابو وزار وفانيلة لو قال لصديقه انه قريب من قلبه ويحبه أفكار الشخص الثاني تروح لملكوت غير هذا إذا الأول قالها طبعا ..

كوثر : ما مخبيه شيء عني يخص حد
ندى : انتي ليش ما مصدقه احلفلك اني ما فكرت بحد ابدا ... الدور على الثانيين المفضوحين ولحد الحين ما تكلموا
كوثر : من هذي البنت خبرينا عنها
ندى : استهبلي برغم ان عيونك حولا إلا أني اعرف أقرأ أيش عندهم
كوثر : عيون الغزلان حبيبتي عيوني
ندى : لا تغيري السالفه مس غزاله ... ما غايتك تعترفيلي عنه
كوثر : ايش الفايده هو في كون وانا في كون خليني كذا احبه بيني وبين نفسي
ندى : يمكن اساعدك لو عرفته من يكون
كوثر : أنتي عارفه وخلاص ما يحتاج اعيد وزيد
ندى : علي .. شفتي اني اعرفك مثل ما اعرف نفسي
كوثر : يمكن انا ما احبه وهذا مجرد تراكم كلام الناس انه زوج المستقبل
ندى : خبريني اكثر يشاطره عندي فضول اعرف
كوثر : لأنك اخته صعب اكلمك عن هذا الموضوع
ندى : من بدايتها بطلع خارج الحوار

وكلامهم كثير الشمس بديت تنام بحنيه ورى الجبل كأن الجبل يلتهمها في بطنه يضمها عن الحساد لحد باكر الصبح ...

علي نزل من مكانه وراح البيت كان مقرر يروح مسقط يجلس كم يوم يصفي أفكاره لحاله بعد ما صلى وتسبح حاول يتصنع البسمه لما دخلت عليه أمه الغرفه ..

أم سلطان : لا تزعل ولا تشيل في خاطرك أنا ما باغيه اقولك اي شيء يواسيك لأنك عارف لوكان يمكن اجيبك من بطني كنت جبتك
علي : ما يحتاج تقولي شيء أمي مهما كان ويكون انتي أمي غصب عن كل حد

دخل سلطان عليه الظاهر أنه توه جاي مصلي وبعد شويه دخل أبو سلطان وجلس الكل يتكلم مع علي ويستسمحوا منه علي كان يحاول يقول لهم انه مثل ما كان يحس انه حاله من حال البقية والحرمة اللي ماتت حملته في رحمها تسع شهور وهي أمه لهذا الشيء بس لكن امه هي اللي شافته لما كبر وحظنته لما بكى ولما قال الآه ضمته في عيونها أول خطوه مشاها من كانت قدامه ..
أمه..
أول كلمه قالها كلمة..أمي..دون ما يتعلم لما بكى قال ..امي..قبل هذا اليوم ما فقد حنان الأم بس هذا اليوم حس انه في شيء زايف مهما كان جميل ...

علي : أنا بطلع مسقط
أبو سلطان : وحاموه ؟؟
علي : عندي امتحان وأريد استعدله ... برجع يوم الأثنين
أم سلطان : والأمتحان طلع على غفله
سلطان : هذا باغي يتدلع عليكم خلوه يروح
علي : سبحان الله أول مرة تفهمني
سلطان : دوم فاهمنك بس مطنش لأن رغبات المراهقين صعبه
أبو سلطان : أي مراهق هذا رجال يباله حرمه انا ما عارف لحد الحين أمك ليش ما قالت من تكون
أم سلطان : لو عليي تو بسير أخطبله
علي : بواحي على الزواج
سلطان : تراني بخبر الشيبه من ما باغي
أبو سلطان : من ؟؟
علي : إذا قلتها بزعل عليك خلي البنت في حالها ما أرضى عليها تسام كأنها حيوانه
سلطان : ودامك ما ترضى وظاهر انك تحبها ليش ما تتزوجها وترضي الشياب
علي : كلمه وحده وبقولها اتمنى ما حد يضغط عليي
أبو سلطان : من ذي البنت ؟؟؟ ...أم سلطان كلامنا بعدين أنا آخر من يعلم ؟
علي : لا يا ابوي أنا قلتلها تصك على الموضوع
ام سلطان : باغيه اخطبله كوثر بنت عمه وما باغي
أبو سلطان : وأنا ولد الشايب مخجل من بنت عمك
سلطان : بو يخجل من بنت عمه ما ياتي منها ولاد
علي : كون عون ما فرعون .. لا تزيدها حطب

جى اتصال لعلي وكان أسم [غير كل الناس ] على الشاشة وبما أن سلطان لازق فيه قرا الأسم ضحك ضحكه خبيثة لأنه استنتج شيء من الأسم ...

سلطان : رد على الأتصال
علي ((متلخبط لأنه لاحظه)): لا عادي هذا فاتك
أم سلطان : متواعد معه ؟؟
سلطان : صح يمكن عنده موعد ... أقول باه وماه
أبو سلطان : قول
سلطان : خلو الولد يسير دربه وأنا أتوكل سالفة زواجه

حمل علي حقيبته بعد ما تعشى لحاله بسرعه وخرج صوب سيارته بس قبل لا يطلع رسل رساله لصفيه
...

علي ((آسف ما قدرت أرد .. أنا طالع مسقط وارجع يوم الأحد ليل ))
صفيه ((ليش مستعجل أطلع بكره ))
علي ((لما اوصل يكون بينا اتصال ))
صفيه((وليش ما تو ؟؟ ))
علي((مستعجل اريد اطلع مسقط))
صفيه((انته قلت انك خلصت شغلك في مسقط ايش معجلنك))
علي ((عندي امتحان يوم الأحد اريد اذاكرله وبعدين عندي توتر في البيت))
صفيه((وما ناوي تقولي عن اللي يصيرلك ..اتصلي ولا اتصلبك الحين))

خلا علي حقيبته عند الباب ورجع لغرفته ومن الصوب الثاني دخل من الباب عيسى كان جاي من برى حامل في يديه كمبيوتر لابتوب جديد بكرتونه من نوع ديل من الملصق اللي عليه سعره 814 ريال عماني شيء غريب جدا يشتري بكل هذي الفلوس كمبيوتر واللي يشوفه الظهر كحيان منتف يقول انه ما يملك من دنياه إلى القبر ...دخل عيسى المجلس وفتح كمبيوتره ...

في بيتهم كوثر كانت العيلة ملتمه حول التلفزيون يتابعوا برنامج ..

سيف : مبروكين برجعت عيسى ؟
ندى : هوه عيسى رجع البيت ؟
سيف : لا تقولي ما عندك خبر عيسى من الظهر هوه في البيت
كوثر : وهين كان مندس ؟؟
أم عمار : لا حكى ولا بدى تقول امش ؟
ندى : وانتم ليش ما خبرتوني ((بعصبيه))
سيف : فكرناك عارفه
أم عمار : أنتي وكوثر من شافكم من تغديتن اختفيتن
كوثر : بدل ما تحمقي علينا قولي ليش ما خبروش أهلك ؟
قامت ندى من عندهم وبشكل غير مقصود مسكها سيف من يدها ...
سيف : خلاص لا تعصبي بروح أنا وكوثر معك نشوفه ونطمن عليها

ندى ساكته محرجه من مسكت ايده وسيف لما انتبه بطل ايده حست كوثر بالوضع المتكهرب ...

كوثر : عجب انتظرنا تو بنجيك

وقفت كوثر ودفرت ندى قدامها عشان تمشي بسرعه كانت تضحك من شكل ندى أول مرة تشوفها مكسوفه حالتها حاله ...

صفيه : إلى متى كنت ناوي ما تتكلم ؟؟
علي : حبيبتي ما وقت عتب احس ان حياتي زايفه وهم
صفيه : عمتي أم سلطان تحبك وكل خوتك ما عدى هذا اللي جاي من الغفله
علي : لا تغلطي عليه هذا اخويي
صفيه : اللي يجرحك بكلمه أكله بأسناني...منسحب من البيت ورايح مسقط شاطر...سمع كلامي وجلس في بيتك خليه يحس انه غلطان
علي : صعبه المواجهه خصوصا مع عيسى ... بأبتعادي بيهدأ الجو
صفيه : ما بتهدأ أتكون مثل الحيه ما تشوفها بس في وقت من الأوقات اتلدغك إذا تبغى نصيحتي خليك طبيعي حتى يعرف كل حد أنك علي الطبيعي

في غرفة كوثر كانت الثنين يغيرن ملابس البيت ... وكل وحده دايره وشها وتغير في صوب من الغرفة قالت كوثر ...

كوثر : آسفه بنيابة عن سيف تراه جت كذاك عنده ألف مرة قلتله غير اسلوبك لما تكلم حد لازم يمسك ايده أو يظربه على الكتف
ندى : وليش تتأسفي هوه صار شيء في رايك
كوثر : لا
ندى : خلصتي لابسه
كوثر : بعدني مثلك ما خلصت
ندى : يشيطانه تشوفي عليي آخر مرة أبدل عندك
كوثر : ما بنينا حواجب يعني عادي
ندى : لما نكون شواذ يكون عادي
كوثر : بس بس بتوكليني نية ما قصدي آسفه زلة نظر

في بيتهم علي لازال هذا الرجال على كمبيوتره يضغط على أزرار الكيبورد ويحرك صبعه على الماوس ما حد يعرف عنه شيء كل من في البيت يسأل عن سره الأنسان الطبيعي لما يرجع من مكان بعيد بعد غيبه طويله تلقاه في اول يوم الفرحه ما واسعتنه لو تعطيه مليون ريال وأكثر أنه يتزعزع من جمعت اهله ما راح يتحرك قيد انمله وأما عيسى ما شاء الله من اول من رجع يعمل إعلان لشركة مبيد العلاقات العائلية ....

دخل سيف وكوثر وندى من الباب ودخلوا داخل الصالة وكان علي جالس مع أبوه وأمه وسلطان وزوجته وأخوانه الصغار وكانت ناديه عندهم ...

ندى : ليش ما خبرتوني أن عيسى رجع البيت ؟
أبو سلطان : ((بتهكم )) رجع الله يبقيه
أم سلطان : احسب حرمت عمش خبرتك
ندى : وتلفوني ليش مسواي لزينة
سلطان : تعالي ضربينا افضل
ربى ((زوجة سلطان)): يا حيابك كوثر كيفك من زمان ما شفتك
كوثر : من كثر ما تسألي عني
ربى : من قال هذي ندى قدامك سأليها دايما أسألها عنك
كوثر : بيتنا ما بعيد تجيي تزورينا
سلطان : بس هيه زوجة ولد عمك في مقام عمتك انتي تزوريها
علي : بديت اتفاقية الدفاع المشترك تشتغل

عين ندى على علي من أول ماسكتت تشوفه ليش ساكت وما على العادة بسمته مختفيه حست فيه بس ما هتمت هناك شيء أكبر يشغل بالها ...

ندى : هين عيسى
ناديه : في المجلس
ندى : وليش ما جالس عندكم عنده حد ولا كيف ؟
أبو سلطان : من يجي يزوره الله يهديك ؟؟
ندى : بسير اشوفه
كوثر + سيف : بنجي معاك

راح الثلاثة عند عيسى وكان بعده على جلسته على اللابتوب شكله يكتب شيء أو أنه داخل محادثه في التشات أو الماسنجر
((أو الله أعلم أنا أيش دراني علمي من علمكم ما اكذب عليكم لما بديت أكتب هذي الرواية كنت حاط في بالي قصة غير عن اللي تقريوها فرق الأنوار عن الظلمات وعيسى هذا ما نولد في بالي إلا قريب كان ما موجود بتاتا وإذا تبغيوا خبر خاص عن الأحداث الجايه أقولكم أني ما عارف انا مثلكم أول مرة أقرى هذي الرواية برغم أنا اللي أكتبها=مقطع مجنون لا تشيلوه في بالكم بس حبيت اشاركم في اجواء كتابتي )))..

لما شافهم داخلين ماهتم أنهم داخلين وجلس على حاله استغرب الثلاثة من جمودة على الأقل مجاملة يوقف ويسألهم عن الحال ولكن لا حياة لمن تنادي ...

ندى : عيسى ما لك زعلان مني ولا شيء
عيسى : لا
ندى : ليش كنك ما باغي تشوفني ولا تسلم علينا ؟؟
سيف : عذريه يمكن عنده شغل
كوثر : الحمدلله على سلامتك ورجعتك بسلامة
سيف : أنا وكوثر بنطلع نجلس برى

خرج سيف وأخته ولحقتهم ندى بعد شويه كانت تحس انه مخلوق ثاني ما عرفته من قبل يمكن يكون نسخة عن عيسى لكن ما يمكن يكون هوه أبدا هذا انسان ناسي أنه عاش هنا وناسي ان هذي الناس انتظرته وشتاقتله وحاتيته ...

بعد يمكن ربع ساعة من جلستهم رن تلفون علي وكان من فاتك وشله قدام أهله ...

علي : هلا فاتك كيفك ؟؟
فاتك : تمام نسأل عن السائل
علي : الأمور كلها ضبط
فاتك : ليش ما دخلت على المسن انتظرتك
علي : وانته ضاري تكلمني على المسنجر ... أقول كيف بتسير معي الرحلة
فاتك : هذا انا متصل اخبرك بردي انشاء الله بجي عندكم رابع ايام العيد واطلع من بيتكم
علي : نوبه زين عشان تشوف عيد الداخليه
فاتك : دخل المسنجر شيء سالفه عوده ابغاك فيها
علي : اليوم ما اقدر ادخل يوم ثاني
فاتك : انا عندي شغل في النت إذا دخلت تحصلني موجود نتلاقى يوم السبت
علي : حياك

قفل علي المكالمة وأول ما انتهى اتكلم سلطان ...

سلطان : أقول علي الظاهر فاتك صاحبك كثير على الشويه داق عليك
علي : كذاك
أبو سلطان : هين باغيين تدخلو سمعتك تقول ما أقدر ادخل
علي : قصدي ادخل الماسنجر
ابو سلطان : وموه ذى ولدي
علي : برنامج رسائل في الكمبيوتر فاتك يعبده عباده كل يوم يجلس بساعات تحته مرات يجلس طول الليل عليه

ندى يوم سمعت هذا الكلام عن فاتك تحركت في بالها أفكار مجنونه الله يستر منها ...الكلام يجر بعضه ودخلت الساعة على 10:11 لما جى وقت العشاء ناديوا عيسى يجي معاهم ياكل وجى بس كما جى راح ولا نطق ولا كلمة ...

سيف : رمستكم حلوة بس غايتنا نستأذن
أم سلطان : سلم على مك وقولها باكر باغيين نروح نخابر لمربية حرمت فيصل ولد عايشة
كوثر : وأكيد العجوز ربى معكم
ربى : الله يسامحك أنا عجوز
أم سلطان : والعجايز ما يدخل الجنة أنتي وياها
ربى : ما قصدي عمتي بس هذي بنتك وبنت عمها دايما يعروني اني اسير معك
أم سلطان : اسميش ما فيش عقل إذا توخذي كلام البنات الصغار
أبو سلطان : أي بنات صغار مشاء الله عليهن ... كوثر عادت حرمه يبغالها عريس

انكسفت من كلام عمها وإما ندى من كلمت ابوها حست ان هناك تطورات جديدية في الموضوع اللي خلته ...

ندى : أنا بسير معهم أبات لأنه بكره لنا نيه نطلع السوق
سلطان : وانتي ليش ما طلعي معنا دوم تسيري معهم إذا تعرفوا مكان سري لشرية خبروني
ندى : بس هنا ما حد اسأله عن الموضه وهالحركات ((وهي تضحك تشوف اخوها ايش يسوي))
سلطان : وربى ما ماليه عينك
ندى : حرمتك خليها تشتري اغرضها مع امي على كم ملفع وكم شمبر ((ملابس مال أول))
ربى : زودتيها ندى أنا ما قلتلك شيء ولا تكلمت بس العتب عليي ما عليك

وقامت من مكانها كانت تحس ان التعليقات من ندى وكوثر فيها استقلال وتجريح وخصوصا لما السالفه تتعلق بالمظهر والملابس ماجالها سمعت منهن كلام غير المصخرة عليها وأما أكثر شيء يحرجها لما تسمع منذولي الثنتين خصوصا سالفة الخلفة والأولاد لكن الحق يقال ما عمرهن قصدن اللي فهمته ...

سلطان : فرحتي الحين
وقام ورى زوجته يشوفها ...
أبو سلطان : ندى سيري راضيها الحين
أم سلطان : محلاها هيه تخرج من البيت ... إذا ما سمعت ربى تقول مسامحتنك ما شيء لا سوق ولا خرجه
ندى : نشاء الله نشاء الله والله ما قصدي شيء كنت امزح
علي : يا ما قلتلك لمزاح يله حدود
ندى : انته كلامك بعدين سيد علي ما تحسبني ما عارفه
ام سلطان : ايش عارفه ؟؟؟
ندى : هوه فاهم قصدي

راحت صوب غرفة سلطان وزوجته دقت الباب وبعد حين فتح سلطان الباب وقالها دخلي شافتها جالسه على كنبه مواجهه النافذة ...

ندى : ربى والله آسفه ما اقصد شيء سامحيني
ربى : عادي انتي متعوده ما صار شيء ما أول مرة ولا أخر مرة
ندى : ربى يا أحلى زوجة آخ إذا اختك الصغيره لسانها طويل ما يعرف متى يسكت وغلطت ما تسامحيها
سلطان : تسامحها .. ندى انتي سويتي اللي عليك إستأذني بس سمعي آخر مرة تكلميها بهذي الطريقة وخصوصا قدام حد
ندى : نشاء الله
سلطان : انتي عارفه الأساليب الثانية ما تخليني استخدمها
ندى : قلت التوبة ما عودها
سلطان : طيب سيري دربك

خرجت ندى من عندهم وجت الصالة ما حصلت سيف وكوثر كانوا رايحيين ...

ندى : خلاص سامحتني ...هين كوثر وسيف ليش راحوا عني ؟؟
أم سلطان : رقدي هنا وصبح يمروا عليكي
أبو سلطان : تصبحوا على خير انا ساير ارقد
ندى : الشيبه الشيمه خليني اروح
ابو سلطان : ما تسيري وحدك شوفي الساعة
ندى : هذا علي خليه يوصلني ويرجع
علي : وإذا ما وافقت
ندى : بأستخدم الأساليب الثانية
علي : ههههههههههه كأني سمعت سلطان يتكلم
ندى : انفض التراب من فمك يا الخفيف ... ماه قوليليه يرابعني
أم سلطان : سير رابعها تراها إذا ما راحت بتحشرنا قوم
ابو سلطان : قوم رابعها ورجع
علي : بالأصل متفق الوالد مع كوثر انك اتنامي عندها بس ذي لعبه عشان تعرفي توزني كلامك يا الملسونة
ندى : نزين خلا لا تذلني بس شيء تاقص من عند الشيبه قبل لا أسير
علي : القريشات 100% ما يبغالها كلام

في بيت جيرانهم بنت تسمى صفيه((تعرفوها صح))كانت مشغوله مع امها بثياب العيد ..أمها الله يهديها ما شافت بنت صغيرة من العيلة إلا قالت دهداشة العيد عليها ويطيح هذا في راس صفيه من الصبح تهندس في هذي الثياب ...

كانت تفكر والأبرة بين يديها وبعد صمتها صرخت بقوة لأن الأبرة دخلت داخل أصبعها الأبهام اليسار ...في السيارة بين علي وندى صار كلام منه ..

ندى : ليش كنت ساكنت ما مثل العادة ؟؟
علي : ولا شيء بس من باب الصمت وقار
ندى : وإذا قلتلك أني أحس أن صمتك جى من باب الحيا
علي : وليش عاد
ندى : أنا أظن ان صار تطور في سالفة خطبتك من كوثر
علي : صحيح
ندى : ((بفرح))بشرني
علي : لا تسير أفكارك بعيد موقفي هوه موقفي ما راح يتغير
ندى : أنا أريد أفهم ليش ما موافق ... كوثر تحبك

انصدم علي بكلمتها وخلا أفكاره تتشعفط((تتشعفط=تتناثر))دون استقرار لفترة وأول ما تمالك نفسه تكلم وحروفه مبعثرة ..

علي : وأنتي أيش دراك
ندى : بصريح العبارة .. خبرتني
علي : أنا ما أريد أكون قاسي لكن ما أقدر أتزوجها
ندى : وسبب
علي : أحسها أختي ما أقدر أتواصل معها كزوجة
ندى : أنا متأكده أنه هناك سبب أقوى لرفضك
علي : يمكن
ندى : دامك قلت يمكن يعني أكيد ... تراني انتظرك تخبرني عن السبب القوي ورى رفضك
علي : محتار ايش اقولك ومتردد أقولك ولا ما أقولك...بالمختصر في أنسانه ثانية أفكر فيها
ندى : ومن بلا صغرة هذي بأيش أحسن عن كوثر
علي : أنا ما أهتم بالمقارنة لصالح من المهم أنا مايل لها
ندى : وتحبها ؟؟
علي : إذا يهمك الجواب هيه احبها
ندى : ما توقعت انك تكون كذاك
علي : وليش قالولك ما عندي مشاعر ولا أحاسيس
ندى : ومن هذي أعرفها ولا من بنات الجامعة
علي : تعرفيها
ندى : من بضبط
علي : اتعرفيها في الوقت المناسب
ندى : وليش مخجل تخبرني عنها ولوكنت صادق كنت قلت لأمي وراحت وخطبتها لك
علي : بغض النظر عن من تكون أنا زواجي مأجله لوقت معين أحسه ما جى لحد الحين

لهم مدة واقفين بسيارة قدام بيت عمهم أبو عمار لحد ما خرج سيف يشوف ليش تأخرت ندى وما دخلت البيت أول ما شافه علي خارج قال لأخته أنها لازم تنزل وهيه ما موافقه تريد تعرف كل الموضوع ومعصبه على الآخر من أخوها ورفضه وبالخصوص من سالفة أنه أختار وحده غير كوثر لو كان رافض الزواج ككل أفض في نظرها من رفضه لكوثر ...

أول ما دخلت ندى بيت عمها رجع علي بيتهم وجته رساله من عند صفيه ...
صفيه ((قولي سلامات))
علي من قرا ذولي الكلمتين طار عقله من الخوف عليها كان يظن أن صارلها شيء وتصلها على طول ..

علي : حبيتي ايش فيك
صفيه : لا تخاف كنت جالسة أخيط وطعنتني الأبرة
علي : سرتي المستشفى
صفيه : ما يحتاج متعودة
علي : تألمك
صفيه : شويه
علي : طب حبيبتي ليش ما سرتي المستشفى
صفيه : حبيبي قلتلك ما يحتاج ...انتظرني اسمع صوت أمي تناديني بشوفها وبرجعلك

راحت صفيه لأمها وكانت باغيه تقولها أن بكرة بيطلعوا السوق بكره الصبح عصبت صفية من هذا التصرف المتكرر أنها آخر من تعلم وأكثر من مرة قالت لأمها ..

ندى من أول ما وصلت كانت ساكته وكوثر ما فاهمه اي شيء من سكوتها ..

كوثر : يا هوه نحن هنا عطيونا فيس ...ندوووش وين سارحه
ندى : ولا شيء
كوثر : إلا في أشياء سارحة ... بسرعة أريد أسمع
ندى : أنتي ما تريدي تنامي بكره ورانا مشوار
كوثر : حاضريين للكولين بودينا
ندى : تكلمي عادي تراني ما أبو جهل
كوثر : ليش مو قلت ؟؟
ندى : لا تحسبي نفسك مثقفه من قريتي لماركيز ترانا نعرف الشباب كلهم
كوثر : والله ما قصدت كنت معجبة برواية وعلق معي هذا الأسم لا أكثر
ندى : مسموحين ما شي باس ... عندكم أنترنت
كوثر : أظن عند أخوي سيف لكن ليش
ندى : بتعرفي سيري أستأذنيه نشبك
كوثر : أنا ما ألي خص اللي محتاج يسير
ندى : تاراك ثقيلة دم
كوثر : من زمان ما قلت شيء جديد

ما شيء أمل أنها توافق تقوم لذك قامت ندى وسارت لغرفة سيف تستأذنه ...
أما علي كان مع صفيه يتكلم ...

علي : وبتروحي معهم
صفيه : أكيد
علي : تحبي تخرجي كثير شكلك
صفيه : ما منذي الناحية وبس لكن أنا البنت الوحيدة في ذا البيت يعني عليي مسؤليات جسام
علي : وحرمتك أخوك وينها
صفيه : وهذي متفيقه هذي سئلها عن العيارها والدس والتقميزه تعرف
علي : ههههه ... اللي يسمعك يقول أنها عمتك ما حرمت أخوك
صفيه : لا عمت المستقبل ما اضنها شريه
علي : تنحط على الجرح يبرى ما في مثلها ...حبيبتي في موضوع لازم تعرفيه
صفيه : أسمعك
علي : ما عارف كيف ابدأ ...الموضوع بخصوص الزواج
صفيه : ماله
علي : أنا مخطط أني أتزوج بعد ما أخلص دراستي
صفيه : بنتظرك إذا كنت أنا اللي ناوي تتزوجها
علي : تعصبيني لما تقولي مثل هذا الكلام يا بنت أنا أريدك أنتي وبس
صفيه : نزين
علي : اظن الوقت المناسب ما جى
صفيه : ومتى بيجي ؟؟
علي : فوقته بس هذا ما يغير شيء بينا أنا قاصد أخبرك عشان اكون واضح
صفيه : قريب ولا بعيد هذا الوقت المناسب
علي : ما أعرف
هذا الكلام جرحها وخلاها تفكر في أشياء وأشياء ...
علي : وينك حبيبتي
صفيه : تعرف ايش اسمع داخلي ...صوت يقول أنك مجرد أي أحد ثاني يتسلى مع بنت
علي : تظلميني
صفيه : بس أنا ما مصدقه هذا الصوت لأني أحبك ولي يحب ما يصدق شيء
علي : أنا آسف إذا وصل قصدي بشكل يجرح وبالغلط
صفيه : أنا فاهمه يمكن فكرت معك بالغلط ...لازم تختار يا علي أكون معك في الحقيقة أو أكون في الظل أنا راضيه بحكمك بس إذا تحبني أتعرف القرار الصح
علي : ما عارف ايش اقول ...أنا ما أريدك تخيرين لأني مختارنك لكن فهميني الوقت ما مناسب
صفيه : ما أريد أكون البنت اللي تترجى أحد يخطبها أنا إذا سويت خطئ وكلمتك ما يعني أني بنت بايره
علي : لا تخبصي في الكلام((علا صوته))
صفيه : بنت قرويه تكلمك ما تعرف تتكلم عذرها
علي : ومن جاب سالفت القروية والمدنية والبطيخ ... تذكري سالفت كوب الماي ..سيري شربي كوب ماي وأنا بتصلبك بعد ما أشرب أنا الثاني

ندى تقطر عرق وخوف وخجل من دقت باب حجرة سيف لكن يالله ما شيء صار رجعت عند كوثر الحجرة وبين يديها المودم اللاسلكي وأول ما شفتها كوثر ضحكت ...

كوثر : وين الكمبيوتر اللي أتدخليبه ؟؟
ندى : ما عندك كمبيوتر
كوثر : من متى كان عندي
ندى : فالحة تتكلمي بثقافة وروايات وأنتي شبه الكائن الحجري الأول
كوثر : ههههه...رجعي جيبي كمبيوتر سيف
ندى : ليش هذا التعذيب أنا في جونتنامو
كوثر : ههههه في أبو غريب ... أنا أريد أعرف دامك ما باغيه ترجعي أيش حادك على السيرة والجيه قري في مكانك ونامي

نزل علي يشرب ماي ورجع وهوه يفكر في صفيه وهوه راجع لغرفته سمع صوت من غرفت أخوه عيسى ما من العاده يسويها بس عملها لزق أذنه في الباب وسمع الكلام الخارج ..

عيس : كل الأمور تمام
صمت
عيسى : أمرك
صمت
عيسى : بكره أرسله
صمت
عيسى : وأنت من أهله

بأيش يفسر كلامه؟؟؟ ما بأي شيء أبدا في هذا الكون كلامه مبهم لآخر حد والوقت ما مناسب يفكر فيه في موضوع أكبر يفكر فيه ...

لما قالها ما كان يقصد أي شيء وما توقع من صفيه هذا الرد العنيف لكن هوه مثل صفيه وندى ما فاهم دامه ما ناوي يتزوج ليش ما يخطب ويتقدم رسمي هل سبب دراسته وخطته المستقبليه كافي عن الخطبه على الأقل ما أظن حد يظن هذا يمكن اللي مانعه بالفعل شيء أكبر الحب ما اضني هوه السبب هوه يقول أنه يحب صفيه وصفيه تحبه نفس الشيء ؟؟؟!!!...

دق على الرقم وما جاه الجواب على طول ....صوت من بعيد يجيه وفيه بحه ...

علي : هديتي
صفية : لا
علي : خلينا نكون كبار ...أنتي أيش باغيه مني الحين ؟؟
صفيه : أنته الرجال أنته أيش باغي مني ؟؟
ندى دقت الباب وخرجلها سيف وهوه يضحك ...
سيف : شكله طالع كرتي اليوم
ندى : عن أكون زعجتك ... باغيه الكمبيوتر من عندك
سيف : آسف ما أقدر أعطيك إياه

غريبه دورت وجهها ورجعت من حيت جايه دون ولا كلمه من هذي ندى؟؟؟!!!مستحيل يمكن هذي النسخة المطورة ثري بوينت فايف ...شافها راجعه ناداها ...

سيف : تعالي خذيه ما حد يظحك معك انتي
رجعت ونتظرت سيف عند الباب
سيف : دخلي ما حد غيري هنا والكمبيوتر
ندى تقول في خطرها ((هذا ايش فيه عن يكون يفكر يحترف الخفة))
سيف : خذي بنت عمي هذا الكمبيوتر بس رجاء سوالف تنبيش في الملفات خليوها عنكم ترى علي مخبرني عن آخر مرة عطاك الكمبيوتر وبعدين فيه ملفات مهمه في الشغل لا تعبثن فيها
ندى : ما عليك يا علي فاضحني بين الناس ((قالتها بصوت واطي ما يمنع أن سيف يسمعها))
سيف : من ناس الله يسامحك ولد عمك
ندى : شكرا

أيش فيها هذي البنت صايره مؤدبة على الآخر ((ربك يهدي من يشاء بغير حساب)) ..

بين علي وصفيه ...

علي : أنا إذا تركتك عرفي أني تركت أكبر حلم في حياتي أنتي ما مجرد حب في حياتي أنتي حلم كبير بنيت عليه حياتي كلها
صفيه : مرات أحس أني أسوي شيء غلط معك
علي : أي غلط وأنا ما شفتك عادلي سبوع
صفيه : تفهم تفكيري أنا من ذي القرية أفكر كما يفكر أي حد فيها تصور بكرة لو عرف أنك تكلمني وأنا أكلمك سمعتي بطيح الأرض
علي : ورايك أيش أسوي
صفيه : قلتلك أنا راضيه بقرارك فكر وخبرني ما أضنك تحتاج مساعده
علي : منك أريد المساعده
صفيه : إلا ذا القرار ما أريد أكون في إتخاذه ... ما أبغى أحس أني أفرض نفسي عليك

عند كوثر وندى في الغرفة فتح الكمبيوتر والصفعه الثالثه أن في الكمبيوتر رمز سري وهذا الفالح ما خبرها بس هذي المرة كوثر رحمتها وقالت أنها هي بتسير تسأل سيف المهم في الحكي أن ندى دخلت النت وصار قدامها دخلت على الهوتميل وعملت ميل جديد سمته my142874@hotmail.com ((بالمناسبة الأرقام هي الرمز السري هذي طريقة للي ما يقدروا يحفظوا رمز المرور)))

بندته وراحت على صفحت الهوتميل وعبت الخانتين وفتح الإيميل فتحت على العناوين وخذت عنوان واحد من العنواين لما وضحت الصورة لكوثر ضربت ندى بالمخدة على ظهرها أيش هذي الجاسوسية اللي تمارسها ها البنت وعلي ليش ما غير الرمز السري لإيميله دامه منتشر عند الغارب والشارق ..

كوثر : أنا أريد جواب الحين أنتي إيش لك مع هذا الرجال
ندى : خليني اتهجل لا يعرف من أنا ولا شيء
كوثر : وما لقيتي إلا هذي الطريقة ياما سمعنا مصايب في الماسنجر أبعدي عن الشر وغنيله
ندى : أيش فيك انقلبتي عجوز
كوثر : بجد اللي تسويه غلط وأكبر غلط أنا ما معك ومن تريدي تكلمي صديق أخوك تصور أخوك عرف بطريقه أو بأخرى ايش موقفك بيصير
ندى : نا قص تدخليني النار
كوثر : قفلي الكمبيوتر لا يجيك واحد راشدي الحين
ندى : جربي إذا ما كسرتلك أيدك
كوثر : وأنا بنت أبوي تكسري إيدي ...دوش

وظربتها وبتدأ الهبل بين الثنتين كل مرة وحده تغلب ربيعتها تكفخ وركب على البطون وجر من الشعر وإلى آخره من فنون المضاربات وعلى الرغم أنهن يضاربن إلا أنهن ميتات ضحك
((مرض عبط البنات جاركم الله عنه))
وبدون قصد جت رجل ندى على اللابتوب فوق السرير وخر راكعا الأرض انشغت شاشته وتفردع أيش هذي المصيبه ...




ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ



ندى : ((تبكي)) الحين أيش أسوي مو أقول حال سيف
كوثر : أنا بقوله طيحته ما تخافي
ندى : بس أنا اللي جايبتنه من عنده
كوثر : أنتي ليش تبكي قضاء وقدر مجعول تكون آخرته اليوم
ندى : منبهني عليه قال أن فيه ملفات مهمه لشغله

"هذا ما كان من خبر كوثر وندى وأما علي وصفيه فلازالا في حبهما يغرفان ومن خوف الفراق يشكيان" ((السابق بين هلالين :مقطع بالهنجارية أحاول أستعرض فيه مهاراتي اللغوية)) ...
صفيه : تصبح على خير

علي : ما فيه كلمه حلوة مثل العادة
صفيه : لا
علي : يا مسرعك تغيرتي
صفيه : في كلمه أحلى لك عندي ...إي لافيو فور إفر
علي : فديتك بعمري يعمري أباها مترجمه اشيمه
صفيه : ههههه ...أنا أريدك اترجمها
علي : أحبك للأبد أنا بعد يا أحلى صافي
صفيه : أنا صفيه
علي : بدلعك صافي حر أنا باللي أحبهم
صفيه : وأنا أيش أقولك عليان ولا عليوي
علي : قولي أي شيء كل حرف منك دلع
صفيه : شوف الساعة أربعه
علي : خليني معك ولو دقيقة زيادة
صفيه : حبيبي لازم أنام بكره عندي مشوار
علي : صح
صفيه : تصبح على خير
علي : وأنتي من أهله ...صافي يمكن طلب
صفيه : موه
علي : عطيني بوسه
صفيه : شكلك صدقت نفسك قوم نام لا أجي أكرفنك بكم كف يصفدنك
علي : هههههه ... خلاص خلاص الآخ هوجن آسف ما قصدي مع السلامه
صفيه : بسكر بعد ثلاث ثواني
علي : وأنا بعد ثانيتين
صفيه : مع بعض هذي الثانية الثالثة

وسكر الأثنين الخط مع بعض بعد ثواني وصلت رساله من علي لصفيه ...

علي ((اشتقتلك موت يالغاليه))
صفيه ((عليان أبا أنام أرجوك حبيبي))
علي((واللي ما فيه نوم أيش يسوي))
صفيه((ما يزعج اللي فيهم نوم))
علي((نامي واصحيك لما يأذن تقومي تصليي))
صفيه((ما باقي إلا نص ساعة خليني أنامها))
علي ((طب خلينا جالسين مع بعض وبعد ما نصلي نام))
صفيه((رصيدي بيخلص هذي آخر رسالة ولا تتصل لأني ما راح أرد عليك))
علي((إن طالت ولا قصرت المدة
يبقى ذكراكم باقي
وان سهينا يبقى لذكركم وحشه
وان جف بحر شوقنا نهركم هو الساقي
ماتغيبو عنا ولو غابتم عن الجلسه
يا نور الدنيا مثلكم وين بنلاقي
نحبكم
ونشتاق
مهما
طالت
وقصرت
المدة))

بعد شويه رسلها رساله ثانيه وبعدها رسالة ثانية وهيه كل ما شافت تلفونها ينور مسكته وفتحت
الرسالة وقريتها هذا حالهم لحد ما أذن الصبح ...

أما ندى طول الليل ما نامت من الأحراج والتفكير في موقف سيف برغم أنه قريب من سنها لكن عمرها ماكنت معه لذيك ادرجة علاقتهم شبه سطحية ولد عمها وانتهى الكلام ما مثل علاقة علي مثلا بكوثر ..



[[[[/*****\الجــــــــــــــــــــــزء &الثانـــــــــــــــــــي/*****\]]]]




يوم الجمعة كان الشباب كلهم في السوق ما عدا علي في البيت حاس بملل فضيع ما عارف أيش يسوي بحياته بغى يدق على صفيه لكن الوقت ما مناسب قال بيطلع يتمشى اللموال
((اللموال بدارجة العمانية تعني المزارع))
وكما قال طلع يتمشى في الطريق حصل بعض الشباب جالسين عند الدكان جلس معاهم يتكلموا ويتراسلوا بلوتوث وإلى آخره على حدود العشرة ونص جاه أتصال من عند لطيفه لما شاف الأسم قام من عند الشباب وراح على صوب بنية أنه ينهي المكالمة ويرجعلهم ...

لطيفه : كيفك
علي : بخير بصحة أسأل عن السائل
لطيفة : ما شي باس

علي ينتظر هذي البنت تتكلم وهي ساكته لدرجت أنه فكر يغلق المكالمة بتبرير أنها راحت أو أنها داست على الرقم بالغلط ...

لطيفة : علي وينك
علي : أنتظرك تتكلمي خير أنشاء الله أخدمك بشيء
لطيفه : أريد أقولك موضوع ما أقدر أجله أكثر
علي : تفضلي اسمعك
لطيفة : ما ينفع بتلفون بكره نتلاقا ونتكلم على راحتنا
علي : طيب
لطيفة : عندك شغل
علي : لا والله فاضي على الآخر
لطيفة : بس صوتك يقول أنك تريد تسكر
علي : ما قصدي لكن الشباب ينتظروني أرجعلهم
لطيفه : أي شباب

في خاطره يقول هذي أيش خصها أي شباب أمه وهوه ما يعرف ...

علي : هنا في البلد
لطيفه : أخليك لهم بس لا تنسى موعدنا بكره
علي : طيب

رجع علي لشباب لكن ما طول رجع البيت ...أما إذا بغيتوا تعرفوا عن صباح الجمعة عند ندى كان قمة في الخجل والخوف لحد الساعة ثمانية وهيه جالسه في الغرفة خايفه من المواجهه مع سيف حتى الفطور ما نزلت تفطرمعهم ...
تأخر وقت طلوعهم السوق سيف بدى يتملل منهن ليش ما نزلن على حدود الثمانية شاف أخته نازله ولحد الحين ما كلن عارف عن كمبيوتره المتبعثر إلى أشلاء أي شيء شغل السيارة وجلس ينتظر ندى اللي ما نزلت إلا بعد ما راحت كوثر تجرها جر ...

سيف : خير ندى مو فيك ؟؟؟
كوثر : ما عليك منها خطف أنته ((خطف:تحرك))

والحين الساعة 11 في السوق ندى وكوثر وسيف ندى ساكته ما مثل العادة كوثر ما عارفه ليش كل هذي ردة الفعل تراه أنكسر وخلاص ...

كوثر : أنتي لمتى أتلزقي في فكيني شوي
ندى : كله منك أنا قلتلك أني ما باغيه اجي
كوثر : تراني سمعت كلامك وما خبرته للحين لا تخليني تو اسير اقوله
ندى : وهين كلامك امس انك تساعديني
كوثر : بساعدك بس انتي رحميني شويه خليني أتحرك على راحتي

أما صفيه كانت مع أبوها وأمها وثنين من أخوانها ما أشوفهم سيده أصل سوق نزوى واصل التب من الزحمة العيد قرب يوم الثلاثاء القادم ...

في هذي اللحظة بتحديد دخلت مع أمها محل بيع الهدايا والتحف داخل سوق القلعة من مدخل باب البريد على ما أضن اللي يعرف المكان أكثر لا يسقطني المهم دخلت معها وشتريت الأم هدية لحد من البنات الصغار من قرايبهم توها مولوده وشيء اللي تلاحظه على أم صفيه أنها تحب البنات الصغار كثير صفيه أشترت خاتم فضة مرة ذوق بدس والخش عن عيون الكل هديه لواحد من الناس أظنكم تعرفوه وفي المقابل كلنا ما عرفين هذا المخلوق اللي يسمى عيسى أيش وراه ولحد الحين هوه سر كبير من الصبح خرج دون ما يخبر حد من البيت حتى صلاة الفجر ما صلاها جماعة في المسجد وهذي ما عادته أبدا أبدا أبدا نفر نفر نفر ما أدري ايش يقولوا بصيني ...

بحلول الظهر رجعوا صفيه وأهلها البيت رسلت لعلي رسالة تخبره ...

صفيه((أنا رجعت من السوق))
علي((تغديتي))
صفيه((بعدني ..بتغدا ونام))
علي((لا اريد اكلمك الأول خمس دقائق في موضوع مهم))

ندى قاصر تعملها في ملابسها من الخوف كل ما قربت المسافة من بيت عمها ما قدرت حتى تقول لكوثر وسيف ينزلوها في بيتهم وكوثر تشوفها من الجامة وتضحك كان واضح عليها أما هذا اللي يسوق صما بكم عمي ليس له في المولد حمص وبصراحة هو ما مركز لثنتين كان سارح في أمر يعنيه ويسوق مثل العادة ...

سيف كثير يشرد وتحصله دوم هادي ما عنده مشكله ولو عنده ما تنعرف ملامحه ثابته في العادة هذا ما يعني أنه طابوقه أو طوب هوه يظحك لما يستدعي الوقت الظحك وعلى راحته بس تحس أنها ظحكه رزينه ما عرف كيف يعملها ((من جنوني في بعض الأوقات أجلس قدام الجامة أو المرآة وجلس أظحك أبغى أقيم ظحكتي بس في الغالب تنقلب الجلسة إلى جلسة تقييم أسنان))...

صفيه خلصت متغديه وفيها نوم من الخاطر بس وعدته تدق عليه قبل لاتنام ووعد المحب دين عليه ...

علي : هلا بصوت وراعيته
صفيه : عليان أبا أنام بسرعة تكلم
علي : أسمع كلمة عليان سالكه في لسانك
صفيه : بدلعك عليان حره أنا باللي أحبهم
علي : ههههه تسجلي كلامي أنتي
صفيه : قول مو باغي بسرعه لو ما وعدتك أكلمك كنت نمت
علي : هو طلب صغير
صفيه : عيوني
علي : ميت على شوفتك
صفيه : ما أقدر قلتلك بموت من الخوف
علي : صافي حاولي مليت من التلفون أريد أشوفك وجه لوجه
صفيه : ليش ناوي نتظارب
علي : تظاربيني ؟؟؟
صفيه : بقطعك
علي : ما تقدري
صفيه : ليش يالواثق ؟؟

علي : لأنك تحبيني ولأنك تحبيني اليوم تحاولي أنك تجي
صفيه : إذا بغيت أخرج أيش أقول لأمي
علي : أي شيء
صفيه : أنا بنام الحين
علي : الله على الرومنسية أقولك ميت على شوفتك تقوللي أبا أنام
صفيه : الوقت ما وقت رومنسية أمس لصبح مسهرني ...ذكرتني أنته هامل دروسك هذي الأيام باقي
أمتحان واحد وتخلص الجامعه خليني أنام وانهظلك منعنشه أوريك شغلك
علي : طيب ينعناع يمنعنش من باب الأحساس بالآخر بسكر بس راح أنتظرك حيت قلتلك المرة الماضية من بعد صلاة العصر لحد آذان المغرب

ندى ما تغدت معهم وسيف تغدى وطلع قبل كوثر وهوه في طريقه لغرفته مر يآخذ كمبيوتره يخلص شغل باكر الضروري دق الباب وما حد جاوب ودق ودق ماحد جاوب كان متأكد أن ندى داخل بس قال يمكن نايمه وراح لغرفته شاف الباب منفتح ندى يوم سمعت دقات الباب متكرره حسبت أي حد ثاني يكون غير سيف ...

سيف : زين فتحتي
ندى : ....

ودخلت من ثاني الغرفة وصكت الباب هذي البنت أيش فيها ...دق سيف الباب ..
سيف : ندى ناوليني الكمبيوتر عندي شغل أريد أخلصه ضروري
ندى : ....
سيف : ندى أيش فيك ما سمعتيني عطيني الكمبيوتر
ندى : .....

بعد ما تأخر الجواب فتح الباب وشاف على السرير ندى جالسه مكبسه الأرض وعلى كرسي التسريحه كمبيوتره متقطع الأوصال راحله على طول ومسكه وعاين حالته ثار من الغضب وعرف أن ورى كل هذا السكوت الغير طبيعي منها خراب هذا الكمبيوتر ...

سيف : كذاك يوم حد يعيط شيء ترجعيه مية قطعه

ندى : .....

سيف : وليش ساكته من الصبح كان يمكن أحصل حل لهذي المصيبه

ندى : والله آسفه طاح دون قصد((بصوت منخفظ وخايف))

سيف : لازم يكون دون قصد حد يسوي شيء بقصد ((بعصبيه))
ندى : والله العظيم ما قصدي أطيحه جت رجلي عليه وطاح

سيف : لا تحلفي ولا شيء الغلط من اللي عطاك ياه ...بكره أيش أقول للمدير الملف ضاع لأني في لحظة جنون عطيت الكمبيوتر بنت عمي وكسرته

ندى خلاص ما فيها تصبر أكثر بدى شلال الدموع يجري من عيونها كانت كلمات لها وقع في خاطرها أما سيف واصل حده من العصبية وأكثر شيء عصبه أنها وكوثر ساكتين على أن الكمبيوتر صارله شيء لو كانن تكلمن يمكن لقى حل وطلع الملفات ...

كوثر لبست عباتها ونزلت لبيتهم لحالها في الظهر والحظ أن ما حد في الطريق دقت الباب وفتحتلها الباب فاخره بسرعة ورجعت تشوف ام بي سي ثري وما ركزت على وجهها والدموع اللي عليه ...

كوثر لما شافت ندى لحقتها بس كانت اسرع منها ورجعت كوثر تشوف أيش صاير فوق شافت الكمبيوتر ما في مكانه أي أن المواجهة صارت بينهم راحت تشوف سيف أيش قال لندى حصلته في قمت بركانه لما فتحت الباب وشافها صرخ عليها تقفله مرات قلائل يكون معصب له الدرجة كوثر كانت تفكر الموضوع ابسط بخطة بدل الكمبيوتر عشرة والدفاع في الأحتياط ونزل مسي حارس مرمى((متأثر بقناة الجزيرة الرياضية عذروني))...

اتصلت كوثر على ندى سمعت التلفون يرن جنبها كانت ناسيتنه ...أما عن ندى ماسكه مخدتها تبكي على أيش ما حد يعرف الله أعلم وغالب الظن أنها انهبلت في عقلها أيش يبرر هذا البكاء وحالت الحداد الرسمية عندها ما شي غير دلع البنات اللي علاجه حسب الدكتور عيد بن غالب كم كف على كم سطاار
((انكت معكم لاحد يصدق بالأصل البنات أفضل الكائنات لا حد يضربهم ويقول هذي وصفت عيد بن غالب أصلن أنا ما عرف من هذا عيد بن غالب من الأساس)) ....

أذن العصر وقبل لا يأذن طلع سيف هوه وكمبيوتره ودربه لاقرب محل كمبيوتر يمكن يقدروا يطلعوا الملفات وخصوصا اللي في القرص الصلب لكن المصيبه أذا كان القرص الصلب معطوب من أصله ...

صلى علي العصر جماعة وكان في جيبه حاجه سريه ((ما أخبركم عنها يمكن صفيه تجي وتعرفوها ساعتها ))وهوه ساير البيت شاف عيسى جاي في سيارة لاند كروزر موديل السنة بس الرقم ما فحص ضربته في قمت الراس هذي الشوفه ...

علي : عن تكون السيارة ماله ؟؟

نادى على عيسى لكن عيسى ما عطاه فيس هنا ذكر موقف الأمس وقال في خاطره وأنا مالي تكون سيارته ولا غيره وكمل دربه صوب الوادي ...

أما صفيه على حدود الأربع وربع نهضت من النوم بعد إلحاح من المنبه نسيت تلغيه قبل لا تنام خذت دش وتوضت وصلت وخلصت على حدود خمس إلا ربع ومن أول ما نهضت من نومها هي تفكر ::أروح ولا ما أروح وموه أقول لأمي ...

بعد محادثات صعبه مع نفسها قررت تخاطر وتسير لكن قبل لا تطلع فتحت كتاب حياتها وكتبت ...

[خارج التاريخ]
((أنا مقبله على الأنتحار بذهابي
أنا أعرف ذلك
وأنا مجنونه أن ذهبت لمثل هذه المخاطره
أنا أعرف ذلك
وأعرف أني
مجنونه منذ بدأت مكالمته وتصريح له عما يدور داخل قلبي
سأواصل جنوني وأذهب لمقابلته فقط أتمنى أمنية واحده الآن
ألا أندم أني بدأت هذا الجنون ...))

في هذي الساعة وصلت كوثر لعند ندى وحصلتها نايمه ومتكومه على حالها وما حبت تصحيها نزلت تجلس في الصاله عند فاخره ...

كوثر : أنتي ما تملي من الرسوم المتحركه
فاخره : وأنتي ما تشبعي تجي عندنا كل يوم
كوثر : لسانك أطول عنك
عيسى : فاخرة تأدبي وتكلمي بأحترام
مثل الشبح ظهر فجئة ...
عيسى : قومي داخل مسكي كتاب أنا ما عرف متى تذاكري
فاخره : أنا خلاص مخلصه من المدرسة عندي أجازة تو
عيسى: قومي أي مكان من قبالتي بسرعه أشوفك

قامت فاخره من مكانها وهي مكسورة ومنحرقة وكوثر ساكته وفوادها تضحك من منظر فاخره أصل هذي البنت على أنها صغيره إلا أنك تحسها قويه في الكلام ما تقدر تغلبها ولو كنت على حق وحقك واضح أعوذ بالله من لسانها ...

عيسى : كيف حالك كوثر
كوثر : الحمد لله ...كيفك أنته
عيسى : الحمد لله ...أنتي بعدك تشتغلي في المركز الصحي ؟؟؟
كوثر : أيوه
عيسى : كيف الشغل عسى لاباس ؟
كوثر : الحمد لله ((في داخلها:هذا أيش فيه أمس ما طايق يشوفنا واليوم كارفني أسأله))

ما فهمت أي شيء منه ولاكلمه يمكن اللي صار أقل من طبيعي ما يحتمل اي سؤال أو شيء لكن ليش هي ما مصدقه أي شيء ...

نظرة كوثر لعيسى تشبه نظرة السجين لسجان دايما كانت تشوفه الأنسان الجلف اللي عايش في كوكب ثاني غير عن الكوكب حياته عبارة عن حرام في حرام كل شيء عنده منكر وفسق تحس أن الحياة غلطه حلها الأنتحار بالمختصر هو الضد لها ما يحب يمزح وضحك عنده بالقطارة شاهد مشاف حاجه مثلا ماتعنيله شيء لو يشوفها كأنه يشوف فلم باتمان أهاييه ما يحب يعمل إعلان لمعجون الأسنان ...

خرج عيسى من البيت وبعد شويه رجعت من برى ربى وأم سلطان شكلهم جايات من برى ...

أم سلطان : هين ندى
كوثر : راقده فوق
ربى : وليش ما صحيتيها أضنها حتى الصلاة ما مصليه
أم سلطان : روحي صحيها وتعالي نتقهوى
كوثر : أهم عن القهوه شيء علوم جديده في الحارة

شافت ذك النظرة من أم سلطان خلتها تطلع في سكوت ...

في بيت جيرانهم كانت بنت تسمى صفيه تو ماسكه مقبض باب غرفة جدتها فتحته الحين ودخلت سلمت على جدتها وأمها وجلست شويه وبعد ما استجمعت قوتها وقفت وخرجت من عندهم وهي خارجه كأنها ذكرت شيء قالت لأمها أنها خارجه عند عزه تجيب كتاب الطبخ أمها قالتلها سيري بس لا طولي عندها تعرفها لما تلقى عزه وفاطمه ما تحس بعمرها من سالفه لسالفة ومن حكاية لحكايه ...

كانت تفكر الموضوع أصعب من كذا يعني كانت تفكر بمفاوضات فلسطين قبل لا تسمحلها أمها بس الموضوع بسيط كالعاده بس هذي المره غير كانت تخون ثقة أمها ونفسها ما طاوعتنها على ذي الخيانه ...

وصلت لشق الأكبر من الرعب الوصول لتحت اللوماة عليات الوادي الطريق اللي ياخذ خمس دقائق ما سارت فيه وبو عشر كمان ما سارت فيه نقت أطول طريق قلبها يضرب بالعشر والمية كل خطوة تمشيها تسبقها نظرة للخلف عن يكون حد يتبعها لحد أنها كانت أطيح في ساقية الفلج بس الله ستر ...

دخلت كوثر غرفة ندى وصحتها بس هي تصحيها حست جبهتها وحصلتها صخنه درجة حرارتها مرتفعه وجهها أحمر نزلت عند أم سلطان وربى وخبرتهم أن ندى مريضه قامت أم سلطان خذت تلفون ربى واتصلت بعلي ...

تحت شجرة الليمون عليات الوادي كان علي جالس ينتظر حبيبت القلب سمع تلفونه يرن تبسم ودون ما يشوف الأسم جاوب ...

علي : هلا بالغاليه
أم سلطان : ((ما ركزت في كلمة الغالية)) علي تعال البيت بسرعة ندى مريضة تعال شلها المستشفى
علي : لازم الحين
أم سلطان : خمس دقايق وتلقانا عند الباب تعال بسرعة
علي : أمي الله يسامحك أي بسرعه هي حالة ولادة أوديها بعد المغرب
أم سلطان : خلي عنك أي شيء وتعال

سكر تلفونه وهو يشوفه بحسره هذي ما حصلت تمرض إلا الحين ...مسك تلفونه وتصل لصفيه ...

علي : صافي خلاص لا تجي

كانت صفيه على بعد كم متر مكان تشوفه منه وما يشوفها بصراحه هي واصله هنا من مده بس وقفت لأن ظميرهالحد الحين ما مطاوعنها بعدين لو سارت فأيش أيتكلموا وتخيل حد شافهم بتكون مذبحة ...

صفيه : ليش ؟؟
علي : أمي اتصلت تو وقالت لي أن ندى مريضة وباغتني أوديها المستشفى
صفيه : سير بسرعة ولا تنسى طمني
علي : آسف روحي دايما أوعدك وبعدين أخلف لا تزعلي تمام
صفيه : يالله قوم بسرعة ويكون بينا أتصال

سكر علي المكالمة وقام من فورة بشكل يقرب للجري على البيت أما صفيه كانت تلوم حضها يعني خطوه باقيه ويندثر كل شيء يا خسارة الفلم الأكشن اللي عاشته راح دون المشهد الأخير , أدارت وجهها نحو البيت ولسان حالها يقول تيتي تيتي مثل ما رحتي جيتي هكذا قال صاحب المستطرف هههههههه ...

وصل علي البيت ومن فتح الباب سمع فاخره تصرخ لأمها أن علي جى راح شغل السيارة وبعد كم دقيقة جت أمه وكوثر وربى ساندين ندى كان وجهها أحمر ويتصبب عرق سعفها للمركز الصحي وبعد الفحوصات الأوليه قرروا يرسلوها للمستشفى وهذا شيء خوفهم كثير عليها ...

ندى كانت مثل المغمى عليه تشوف الناس جايين رايحين بس ما قادره تعبر عن أي شيء فمها ما قادره تفتحه ...

علي تكلم مع الطبيب بعد ما طلع من عند ندى ...

علي : خير دكتور أيش فيها
الدكتور : خير أنشاء الله بصراحه هيه ما فيها أي شيء
علي : وليش حولوها أذى ما فيها شيء
الدكتور : عندها هبوط في السكر لكن هذا شيء عارض أغلب الظن
علي : يعني ما مصابه بسكر
الدكتور : لا هيه بخير بس تحتاج لراحه أضن هذا العارض نفسي أكثر منه عضوي ...هيه الأخت متزوجه
علي : لا ليش
الدكتور : سؤال لا أكثر يمكن يفيد في التشخيص ...هي الحين أتنام عندنا اليوم وبكره نجريلها كم فحص نطمن عليها

راح علي لأهله وطمنهم وتصل على أبوه وطمنه وبعد شويه دخل سلطان أما عيسى ما عنده خبر بالأصل ما حد يعرف تلفونه...

رجع الكل من عند ندى لأن المستشفى ما يقبل مرافق وكانت الساعة على حدود العشرة ومكان حد نفسه في شيء دخلوا من الباب وحصلوا عيسى جالس قدام التلفزيون يتابع فلم إمريكي على غير العادة هذى الولد تعرض لعملية غسل مخ بكل تأكيد ...

عيسى : وين كنتوا ؟؟؟
أم سلطان : أنته هين كنت من الصبح
عيسى : كنت رايح أشتري سيارة
أم سلطان : وما تعرف تتكلم
سلطان : لا تقول اللاند مالك
عيسى : مالي
ربى : مبروك
أم سلطان : ومن هين لك هذي الفلوس وأنته لا شغله ولا صنعه
عيسى : ربك يرزق العبد من حيث يشاء
سلطان : بكم خذيتها هذي شكلها غاليه
عيسى : بالفلوس كلها
علي : أنا طالع أنام عذروني بكره عندي دوام
سلطان : خلا نشوف سيارة عيسى رباعه
علي : بواحي
أم سلطان : اليوم طاحت أختك علينا وتو مرقده في المستشفى
عيسى : من منهن
سلطان : ندى
عيسى : مو فيها ؟؟
علي : بخير إذا تهمك ما فيها إلى العافيه مرقده يسوالها فحوصات باكر بلاند الجديد روح جيبها إذا معندك طلعات من الفجر

كمل كلامه وراح لغرفته يمكن كلامه جرح أم سلطان أكثر مما لفت نظر عيسى بالأصل عيسى ولا على باله طلع المفتاح من جيبه وعطاه سلطان عشان يشوف السيارة وياخذبها لفه إذا حب هوه وأمه وربى بس ام سلطان قالت تعبانه وباغيه ترقد وطلع سلطان وزوجته ...

رن تلفون صفيه وهيه جالسه في الصالة مع أهلها وسكرته بسرعة أول ما شافت الأسم ورتبكت ما عرفت أيش تسوي تحس الكل يطالعوها بعد شويه وصلتها رساله من علي ورتبكت أكثر كان يسألها ليش سكرت سألتها أمها ليش تغير وجهها من بعد تلفونها ...

صفيه : ما شيء بس هذي وحده من زميلاتي أيام الدراسة من زمان ما تواصلت معها والحين على كل شويه تسويلي رنة ورسالة

وتمت تشرح السالفه نص ساعة كانت خيفانه أن قصتها ما تقنع حد ...

رجع سيف من برى وحصل كوثر تنتظره عند الباب ...

كوثر : أهلين بالأخ
سيف : روحي في طرف نعافي منك يعني واصل حدي
كوثر : أنا أريد أعرف أيش سويت لندى
سيف : أنا أقدر أسوي لها شيء بس سألي أيش بكره أيسويبي المدير إذا قلتله أن بعض الملفات ضاعن
كوثر : تعرف ندى هين الحين ... منومه في المستشفى عندها هبوط في السكر
سيف : لا تكذبي
كوثر : أنا أريد أعرف أنته أيش قلتلها توصل لهذا الحد تراه كمبيوتر بدله كثير وأكبر ما يسويه مديرك أنذار لا أكثر
سيف : ندى كيفها الحين
كوثر : منومه في المستشفى وبكره يعملولها فحوصات نزل عندها السكر

طلع سيف وهوه معصب على نفسه وكوثر حست أنها وصلتله الرسالة بشكل صحيح ...

صفيه سويت رنه لعلي وبعد شويه أتصلبها ...

علي : يا البخيله ليش ما تتصلي
صفيه : ما عندي رصيد باقي لكم رسالة
علي : تكلمي احولك
صفيه : لا شكرا
علي : عادي لا تخجلي
صفيه : لا تاخذك السالفه كيف ندى
علي : بخير بكره يسوالها فحوصات وان شاء الله يرخصوها
صفيه : يعني رقدوها اليوم
علي : رقدوها وليتهم رقدوا قلبي في العناية
صفيه : ليش يا حافظ
علي : يعني ما حصلت تمرض إلا اليوم
صفيه : مجعول بيد ربك...تعرف لما كلمتني العصر كنت أشوفك ما بقي إلا كم متر وأوصل عندك

سيف طلع غرفته وضاربنه غم من حاله وفي نفسه يلوم نفسه بس ما لقى شيء عليه القيمة ويوصل لحد أنها طيح مريضة حتى أنه فكر أن السبب في مرضها ما هوه يمكن يكون أي سبب ثاني ...

نرجع لهذولي الأثنين ...

علي : خلاص قربت النهاية أمتحان الأحد باقي
صفيه : بعدك على رايك
علي : الدراسة برى
صفيه : هيه
علي : هذا حلم ما أقدر أستغنى عنه
صفيه : بس في عمان ناس يحبوك ما يقدروا على بعادك
علي : اموت في عمان وهلها بس لازم اصبر الدكتور يقول في كم بعثة متاحة لبريطانيا
صفيه : بلاد تموت من البرد حيتانها
علي : تشبيه الطيب صالح موسم الهجرة إلى الشمال صح
صفيه : أخاف تكون مثل بطل هذي الرواية
علي : تغيري ؟؟
صفيه : ما أعرف بس أخاف تكون مع حد ثاني
علي : نفسي أقولك كلام بس ما عارف أعبر عنه
صفيه : قول بأي طريقة أفهمك
علي : باغي أقولك أني أحبك بس ما أظني كلمة أحبك هيه الصح في الجملة
صفيه : كلمة أقل أو أكبر عنها؟؟؟

في المستشفى ندى كانت صاحيه تشوف السقف وتفكر في حالها ولحالها أما سيف كان يشوف السقف ويفكر في ندى معقوله تكون مرضت لأنه رفع صوته عليها شاف تلفونه وفكر يتصلبها لكن بكل تأكيد فكر أنها نايمه وأيش أيقولها يعتذر عن أيش عن حقه في التعبير عن غضبه يعني بالعقل واحد شغله يضيع قدامه ما تريدوه يتنرفز ويثور مستحيل ...

نورت شاشة التلفون جنبها وما لاحظتها الأول بس شافته قريت أسم سيف وطالعت الساعة حدود الوحده ونص ...

سيف : السلام عليكم
ندى : ......
سيف : ما تشوفي شر ...أنا عارف أنك تسمعيني
ندى : .......
سيف : أنا آسف ما كنت أقصد أي كلمة قلتها لك في لحظة غضب
ندى : ......
سيف : فاهمك ما تريدي تتكلمي بس والله من عرفت تمنيت ما يكون كلامي هوه السبب بس الحين وأنتي ما راضيه حتى تجاوبيني عرفت من السبب ندى لا تشلي في خاطرك مني أنا ما أقصد أي شيء وإذا قلت كلمة غلط أنا قلتها دون أرادتي
ندى : ......

سكر سيف المكالمة لأنه ما عنده كلام أكثر كان يحس أن هذا شيء غلط ...عيسى كان نايم إذا حد منكم يتابع أخباره وندى على حالها تشوف سقف المستشفى وما جينها نوم ...




ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ



أذن الصبح ونهض علي يصلي بعد الصلاة رجع البيت جلس يذاكر كم كلمة وبعدها طلع مسقط في حدود الثمانية دخل عيسى عند أمه المطبخ ...

عيسى : صباح الخير
أم سلطان : صبحك الله بالخير
عيسى : جاهزين نروح عند ندى
أم سلطان : نحرصك من الصبح
عيسى : الوالده باغنك في موضوع خاص
أم سلطان : مو عندك من صلاة الصبح
عيسى : خير ... أنا باغي أتزوج
أم سلطان : الزواج ما لعبه يبغاله مصاريف وجهوزيه
عيسى : أنا مستعد بس باقيه بنت الحلال
أم سلطان : أي جاهز إذا أنا مك ما عارفه مو تشتغل وهين كنت
عيسى : هذي كلها شكليات لكني أنا أقولك أن كل شيء متوفر باقيه البنت وبصراحه أنا في بالي وحده

سيف نهض الصبح أو بصحيح العبارة نزل من سريره لأنه ما نام طول الليل تسبح وطلع على الشغل على طول دون ما يكلم حد من البيت وصل شغله وهو خايف من ردة المدير لكن ردة فعلة كانت مفاجئة ما صار اي شيء لأن ببساطه في البنك كمبيوتر مركزي كل ملف يدخل البنك أي كان في نسخة ثانيه تتخزن سيف يعرف هذا الشيء بس يلعن بليس الملعون ما جت هذي الفكره على باله أبدا ...

في حدود التسع وربع وصل علي الجامعة وحصل فاتك ينتظره عند البوابه كان باقيه كم ورقه يخلصوها في عمادة شؤن الطلاب خلصوها وبعدين رجعوا السكن يذاكروا لأمتحان باكر كذا مر وقتهم لحد العصر خرج علي في الموعد مع لطيفه وكانت تنتظره في مقهى في سيتي سنتر مسقط وصل جلس عندها وشكلها كانت تنتظره ...

علي : هلا لطيفه عساك بخير
لطيفه : فوق النخل ((بابتسامه))
علي : الحمد لله
لطيفه : آسفه أني شاغله وقتك وخصوصا أن بكره أمتحان
علي : لا عادي الأمتحان سهل
لطيفه : صح سهل

سكتت وطلعت كيس كان على الأرض وعطيته علي ...

لطيفه : خذ هذي هديه
علي : شكرا بس أيش المناسبه
لطيفه : أنت شوفها وبتعرف

فتحها حصلها تلفون نقال نوكيا أي66 ...

علي : ما عرفت
لطيفه : دايما أتصلبك وتقول بطارية التلفون خربانه
علي : لطيفه دون مقدمات أنتي أيش هدفك من هذا كله
لطيفه : أنته
علي : ما فهمتك
لطيفه : دايما أشوف اللي حولي يهتمو فيني ويحاولوا يتقربوا مني لأسبابهم المعروفه اللي ما طمع في مكانتي الأجتماعية والمادية طمع في جمالي إلا شخص واحد هوه أنته من كثر ما تجاهلتني كنت أظن نفسي عادية مثل كل البنات

علي : ...

لطيفه : علي أنا أحبك

أيش فيها هذي البنت أحنا في عمان ترى ما في نيويرك ستي علي كان متفاجئ منها حتى أن عيونه مفتوحه على الآخر ...

لطيفه : متفاجئ ؟؟
علي : متفاجئ قليله أنتي أيش شفتي فيي ...مئة واحد أحسن عني مال ونسب وحسب
لطيفه : أنا أريدك لأنك أنسان طبيعي ما تعرف خش ودس العاصمه وولادها
علي : واجدين مثلي من حيت جاي أما أنا آسف ما أقدر
لطيفه : ما تقدر تحبني ؟؟؟ لهذي الدرجة أنا مرفوضه
علي : كل شيء يقول لا الواقع الحاضر والمستقبل رحم الله أمرء عرف قدر نفسه ووقف عنده أنتي يابنت في السماوات وأني في الأرض
لطيفه : ما يهم كل شيء أنته حبني وارفعك لعندي
علي : شفتي أنتي تريديني فوق ما تحبي تنزلي تحت عندي
لطيفه : علي الحب كافي يقربنا
علي : بغض النظر عن كل شيء قلبي ما يميل لك أبد
لطيفه : مع الوقت بتتعود
علي : مستحيل لأني قربت أخطب بنت الحلال اللي تناسبني وتحبني واحبها
لطيفه : وأنا
علي : أنتي أيش ؟؟ ...أنتي اليوم بتزعلي لكن بكره في مية شيء يشغلك وينسيك وفيه آلاف يتمنيوا كلمه منك
لطيفه : بس أنا أترجاك فكر أنا مستعده أصبر
علي : صدقيني ما أقصد أكسر قلبك بس بجد أنا ما أقدر
لطيفه : علي أنا أترجاك لا تذلني اكثر
علي : آسف

وقف علي بس مسكته من يده وعيونها تلمع ...

لطيفه : أرجوك
علي : والله ما أقدر
لطيفه : تذكر علي أنته تكسرني ودموعي غاليه ما تقدر تدفع ثمنها
علي : عمره الحب ما كان بالغصب
لطيفه : علي أجلس أرجوك
علي : أنتي أرجوك بطلي أيدي الكل يشوف علينا أنا قلت اللي عندي وبعدين أنا ما وعدتك بشيء

بطل أصابعها من أيده وراح على سيارته وطلع شارد الذهن كأنه أول مره يمشي في شوارع مسقط أتصل فاتك يشوفه وين وما رد عليه راح صوب السكن القريب من الجامعه ووقف في البراح الليي بين البيوت والجامعه ...

أما عيسى كان غير اليوم يعني بدى يتغير هذي المرة للأحسن يضحك ويسولف مع أهله لكن الحاجز الخفي اللي بينه وبين أهله كان موجود كلهم متوجسين خوف منه وكلهم يسئلوا هين كان وهذي السيارة الغالية من وين جاب فلوسها وأما أمه تفكر وتقيس في أمر زواجه تخاف تظلم البنت إذا زوجته ...

ندى مثل ما قال الدكتور أمس ما فيها إلا الخير هذا اللي وضحته الفحوصات كتبلها على كم دواء وكتبلها خروج من المستشفى مع النصيحه لها بعدم التفاعل في مشاكل أو التوترات ...

سيف كان جالس فغرفته من يوم جى من الشغل حتى الغدى ما تغدى وفي حدود الخمسه أتصل على كوثر ...

كوثر : أنا في بيت عمي عند ندى
سيف : كيفها الحين عساها بخير
كوثر : بخير وعافيه بس محتاجه ترتاح
سيف :الحمد لله

سكر المكالمة وفي هذي اللحظة كان يكلم علي صفيه في الساعة خمس وأربعين ...

صفيه : أيش فيك حبيبي متغير صوتك أنته مريض
علي : شويه ((ما حب يخبرها إذا المرة الماضيه كان يمزح وزعلت كيف إذا كان الأمر صدق ))
صفيه : ما عليه عليان اصبر وركز في المذاكره ما باقي إلا بكره
علي : حاضر
صفيه : أنا بسكر الحين وبكره بعد ما تخلص الأمتحان كلمني لا تشتغل بغير مذاكرتك لساعتها
علي : طيب ... صافي
صفيه : هلا بعيونها
علي : مهما صار أنا أحبك لزم تكوني متأكده من صدق شعوري نحوك
صفيه : ليش هذا الكلام الحين أنته صايرلك شيء
علي : ما شيء بس أنتي توعديني
صفيه : أوعدك ... يالله الحين دربك تراجع
علي : حاضر
صفيه : أنا ما مصدقه أنك مريض وبس لكن الوقت ما مناسب أنته لازم تستعد للأمتحان بعدين بنتكلم

في بيت جيرانهم صفيه في بنت تسمى ندى نايمه على السرير وجنبها بنت تسمى كوثر كانت جالسها جنبها ...

كوثر : بسك دلع قومي تراه المرض ما زاهي عليك
ندى : تواسيني ولا تخبريني أني قريعه ؟؟
كوثر : ليش هذا الكلام أنتي حبوت البنات يا قمر ...بلا دلع أيش فيك
ندى : أعاني من أكبر غلطه في حياتي أني ما كملت دراستي يمكن لو كملت كنت أكون بنت ثانيه
كوثر : ماراح تكوني أي أحد ثاني أنتي مثل ما أنتي ندى اللي أعرفها ما عليش زود
ندى : هذا رئيك لأنك بنت عمي وأختي وصديقتي بس ما حد يشوف هذا الشيء
كوثر : من بتحديد ؟؟
ندى : كل الناس ...الفراغ صعب يخليك تفكرين في أشياء صعبه ما شرط تكون حقيقية
كوثر : أنتي لازم تخرجي من هذي الحالة لازم تكوني أقوى
ندى : صح لازم أكون أقوى لما أصحى وأنا ما أنتظر شيء لازم لما تدق الساعة وحده ظهر وأنا ما عندي شيء لازم أكون أقوى لما تدق الساعة سته المغرب وما صار جديد فحياتي لازم أكون أقوى قبل لا أنام ويومي كان أعادة لليوم السابق وبروفه لليوم التالي
كوثر : هذي الأفكار ما تساعدك هذي تزيدك هم ووجع

رجع عيسى البيت بعد مشوار خارج البيت وراح لعند أمه يسألها عن موضوعه خبرته أنها ما موافقه على البنت لأنها ما تستحق تتعذب معه قالها أنه أنسان جديد بالكامل تغير وصار غير عن الأول وجلس فوق راسه ساعه يقتعها بفكرته بس أمه كانت رافضه توافقه قبل لا يخبرها وين يشتغل وهين كان طوال السنين الماضية ...

عيسى : الظاهر أنك لازم تعرفي السالفه
أم سلطان : إلي تشوفه أنته مثل ما أنته يا أبو زيد كأنك ما غزيت
عيسى : يوم أنقطعت أخباري كنت في زنجبار
أم سلطان : ولدي تراني ما مخرفه زمان سفرات زنجبار ولا دهرها
عيسى : كنت في زنجبار ...أول ما سرت كنت رايح مع مجموعه من طلبة العلم عند شيخ دين هناك
نتعلم عنده بس بعد مده ما ناسبتني حياة العلم بديت أشتغل مع واحد تعرفت عليه في التجاره ومن شيء لشيء لين صرت تاجر والحمد لله ربي رزقني
أم سلطان : وموه مانعنك عن تقول من أول ما سألناك
عيسى : كان ما وقته والحين وقته أرجوك أمي خطبيلي ياها
أم سلطان : ما أقدر هذي البنت بذات ما تصلحلك
عيسى : لهذي الدرجه أنا طايح من عين الكل

نرجع عند سيف اللي كان يفكر بشكل غير طبيعي حتى أنك تقدر تقول أن مخه هنج
ما عاد يفكر في شيء محدد أو شيء معروف لتسألوه في أي شيء سارح أيقولكم ما عارف((هذي شيء دايم يصيرلي تحصلني أفكر في شيء ما عرفه )) ...

في حدود العشرة ونص ليل كانت ندى على حالها نايمه في سريرها وكوثر نايمه جنبها كانت باغيه تآخذ أجازه لكن ندى ما وافقت تكون السبب في هذي الإجازة أما علي كان يحاول يركز في مراجعاته ويبعد عن باله كل الأفكار الثانيه كان يشوف مستقبله قدام عيونه وما شي قوه يمكن تخليه يغمض عينه عن هذا المستقبل زمان أول لما كان حد من ربعه في المدرسه يسأله عن حلمه كان يقول أي كلام وما يعبر عن حلمه بصراحه مرات يسأل نفسه ليش ويجاوب أنه حلم ما أعتيادي يمكن يجيبله السخرية ...

صحيت ندى وكانت أحسن خذت دش ساخن وصلت الفجر وجلست شكلها يقول أنها أحسن من أمس بكثير كوثر نزلت الشغل وما نيتها ترجع عند عمها كانت قايله لندى أنها أتروح بيتهم على طول أما سيف أتصل على الشغل وطلب أجازة وعطيوه لذلك ما راح يداوم إلين بعد العيد لأن بكره الأثنين إجازة يوم تاسع مثل ما يسموه العمانيه في بعض الأحيان تكون الأجازة أطول قبل العيد لكن هذي المره كانت الأمور مضغوطه لان السنة الدراسية على آخرها والصيف على الأبواب ...

علي نزل وأمتحن وشال من باله كل اللي صار أمس مع لطيفه قال أنها نزوه من بنت معتاده تدخل وتخرج من مثل هذي المواقف ما يستحق يتوقف عنده أكثر أى الأمتحان بثقه وكانت أجاباته كلها صح أو أغلبها صح ...

أول ما خرج من قاعة الأمتحان أتصل على صفيه ...

صفيه : طمني الأمتحان سهل
علي : سهل بس غلط كم غلطه
صفيه : كم غلطه أو معفس كل الأمتحان
علي : ههههه كم غلطه
صفيه : متى بترجع اليوم ولا بكره
علي : اليوم والحين
صفيه : لا تسرع في الشارع
علي : حاضر أي أوامر ثانيه مولاتي
صفيه : أكذب عليي عطيني من الرخيص
علي : أنا لو في الهند كنت عبدتك يا شيخه
صفيه : أكون ساعتها بقره يالغبي
علي : عارف أحلى بقرة في العالم حتى أنك أحلى من بقرات لورباك
صفيه : أنته مشوط عندك فيوز ولا أيش

من وراه يد ما سكتنه من كتفه تفاجئبها لما دور راسه كان وجهه منور بس ملامحه تغيرت لما شاف لطيفه ...

علي : بكلمك بعد شويه

سكر المكالمه وشافها بس هذي المره بنظرة تحدي شكل البنت تشوفه على أنه حاجه من أغراضها ما أنسان ...

علي : لطيفه وخاطر الأربع سنوات اللي مرت بينا خليني فحالي
لطيفه : أنا جايه أقولك كلام حطه في بالك ... شكر أنك علمتني درس في حياتي

صمت بين الأثنين ...

كملت لطيفه كلامها : بس هذا الدرس مردود صدقني بخليك تتعلم من أنا ومن أنته يا ود البيدار
علي : شكرا لك أهلي في البيت يقولوا أني ما فالح في الزراعة الحمد لله سمعت حد يقولي بيدار هذي شهادة أعتزبها أكثر مما تتصوري أنا بيدار ولد بيدار ما أخجل لو تحبي أنزل هذا الخبر خبر عاجل في الجزيرة
((وهوه يبتسم بسمه ساخرة تحتقر أسلوب تفكيرها السطحي يعني البيدار يعيبه التراب والماي ؟!؟...))

لطيفه : روح يا علي بس مصيرك تذكر دموعي وتدفع ثمنها أغلى من عمرك
علي : لحد الحين أنا ساكت لأني عرفتك لمدة أربع سنين وما أريد أغلط وما محتاج أقول كلام ما متعود أقوله فهميني يا بنت أنتي ما تنعابي لكن أنا خلاص حياتي فيها حد ثان ما أقدر أتنازل عنه
لطيفه : خذ هديتك شكلك نسيتها أمس راح تكلمني عليه في يوم من الأيام أنا مخزنه في أسمي لأنك راح تحتاج الرقم بكل تأكيد

مد علي يده وتناول الجهاز منها ...

علي : شكرا وبالمناسبه أنا مراح أمسح الرقم بكل تأكيد

وراح دربه صوب الكانتين كان فاتك سبقه ...

عيسى جى لعند أمه وسألها إذا قاصر شيء للعيد من السوق أو باغيه تسير مكان هذا مخلوق عجيب كل يوم هو في شأن مرة يكون اللي مطنش ومرة يكون المهتم ومرة يكون الحبوب ومرة يكون الجاف هذا أيش فيه حتى وأنا أكتب حواراته أتعب الله يعين اللي عايشين معه ...

أم سلطان تشوف تغير ولدها مجرد دهان سير لموضوع زواجه لكن على مين يا عيسى حبيبي العجايز ما تمر عليهم هذي الحركات الأبتادئي ...

وصل علي عند فاتك في الكانتين ورسل رساله لصفيه يخبرها أنه عنده شغل بعدين يكلمها ...

أنا أقدر أحلف أن أغلبكم يتسائل هيه ناديه اللي طلعت في أول الفلم وين الحين ولدها أيش صار فيه زوجها كيف حاله الحين بعد الحادث أقولكم كل أمورها طيبه توها خارجه من عند أختها وتو جالسه مع أمها تتقهوى وكانت ربى معهم يتكلمن في تجهيزات العيد وانا ما جبت في سيرتها قبل لأن وبساطه ما صار معه شيء يستحق الذكر ...

في ذات الوقت طلعت صفيه من غرفتها اللي صارت تجلس فيها وقت أطول من العادة ويا حسرة مع من بتجلس ما في حد يونس أمها وسوالفها عن القال والقيل مثل باقي الحريم في سنها ولا مع فتحيه الله لا قالها بتصير خناقات مثل ميقولوا أخونا المصريين وهوايل خليهم بعيدين
خرجت تشوف أمها أيش تسوي غدى قالتلها طلعي سمك لأن الأيام الجاية بتترس الكروش من اللحم وخصوصا مع الثور الهامه اللي مربوط في الدرس يجي وزنة ستين منّ ((الدرس:زريبه...منّ:وحده وزنية يستعملها لعمانيين تساوي كم كيلو جرام ))...

في الظهر وصل علي البيت وتغدى ونام وكذلك صفيه دخلت ونامت وندى نفس الشيء نامت أيش حاصل
أنا بكتب عن من الحين آه بعدها كوثر كانت جالسه تريض سيف يجي ياخذها من الشغل أكثر من مرة قالتلها ندى تقص ليسن وتخرج سيارة بدل هذي المرمطه بس دايما كانت ترد أنها تخاف من السواقه ومن المضحك أنها تخاف حد يسرع وهيه جالسه سكند سيت ...

بين سيف وكوثر في السيارة ...

كوثر : سيف أوقف على صوب اريد أكلمك في موضوع
سيف : في البيت تراني زهقان على الآخر
كوثر : وقف أنته ما عليك ما راح أضايقك
سيف : على مسؤليتك تراني ما عرف ايش بسوي

وقف على صوب ...

كوثر : أيش فيك ما من العادة تكون كاك((كاك:كذاك بدارجة قريتنا))
سيف : هذا اللي موقفتني عشانه
كوثر : أنته تفكر أنك غلطان في حق ندى صح
سيف : أكيد ما صح أنا أيش سويتلها
كوثر : لا تكابر واضح عليك
سيف : بعدين الزبده ولا خلصتي
كوثر : أنته ما تفكر تتزوج ما شاء الله تشتغل من مدة وأمورك ماشيه في السليم
سيف : لا ما فكر بعدني في الزواج وهمه
كوثر : أنا أفكر عنك ما مشكله
سيف : تراني ما ناقص دمك الخفيف
كوثر : أنا من الآخر لاقتلك بنت الحلال
سيف : خطابه وأنا ما عارف ؟؟؟
كوثر : أيش رئيك في ندى
سيف : ندى مالها
كوثر : ما تناسب تتزوجها صح مناسبه
سيف : أنتي مجنونه ندى عمرها أصغر مني وبعدين أنا ما أفكر في الزواج
كوثر : فكر في الزواج وفكر فندى العمر ما كان مشكله يعني أنته بكم أكبر عنها بسنتين ما بمليون سنة ويصير معكم صراع أجيال

عيسى كان في بيتهم فاتح كمبيوتره وشكله داخل النت أو ما شابه بكل تأكيد هوه الحين يسبح في دائرة الغموض اللي تجرنا معاه لفين هذا اللي حتى أنا المؤلف ما عرف عنها شيء
((حد يقولي سكت الشيمه أحس نفسي بديت أخربط يمكن يحتاجلي إستراحه)) ...

سيف وكوثر تحركوا من مكانهم واصلوا للبيت سيف كان منشغل باله بهذا الموضوع الجديد ::يعني معقول أنا أتزوج ندى مستحيل هذي أختي واتزوجها أنته مجنون ولا كيف الله يخسك من كوثر أنا أيش حاجتي في الزواج وبمن بندى هذي اعرفها من يوم ما نولدت هذا شيء في صالحها ما ضدها بس صعبة تتزوج بنت أنته معها اربعة وعشرين في أربعة وعشرين وخصوصا إذا تعتبرك وتعتبرها أخوه لكن ما مستحيل وما شرط الفشل تكون النتيجه ...

أذن العصر وصحى كل النايمين لصلاة إلا علي كان مصلي سفر وراجع تعبان لذلك كمل نومه صفيه أول ما صحيت صلت جلست شويه ترتب أغراض العيد الجديده وشافت الخاتم الفضة مسكته بين يديها وباسته وخلته على صوب قامت شغلت المسجل ألبوم الوسمي اللي فيه أغنية اللي يديه بنار راحت بعدها تفتح كراسها وكتبت ...

((يبدو أني لن أكتب التاريخ في أعلى الصفحة من جديد
أيامي كلها احسها خارج التاريخ شيء خيالي جدا
في أكثر أحلامي تطرفا ومغالاة لم أكن أحلم بالذي يحصل معي الآن
اتمنى ألا تكون أبتساماتي هيه الأبتسامات التي تسبق الدموع الغزار
هذا ليس وهما هذا حقيقة أنا مؤمنة به كأيماني بوجودي هو من أعطى وجودي
طعما آخر وأعطى لحياتي نكهة ولون يعجباني جدا ...
أحبك يا من تحبني مثل ما تحبني وأكثر فقط لا تتأخر فحياة الظلام لا تناسبني ))

مر العصر وجى المغرب وكل بيت تحصله اليوم العوائل مجتمعين فيه قبل العيد وبداية الأجازة يعني الجو عائلي واليوم الشباب عندهم نشاط في التهليل شالين البلاد شل بصوتهم أزعاجهم من النوع المحبوب في بيتهم علي الكل مجتمع في الصاله من كبير وصغير ...

أبو سلطان : كيف جاهزة التبزيرة

((التبزيرة هذي خلطه عمانيه أصيله تتكون من الفلفل وبعض البهارات وملح وخلطتها كما قالت لي جدتي في العيد الماضي أن كل مكيال فلفل وبهارات يواجهه مكيالين من الملح ويخلط كل شيء بخل السح أو التمر الصنع المنزلي وهذا حكاية لحاله يحضر قبل العيد بأسابيع ويحضر خصيصا لتبزيرة ولا حد يفكر ان التبزيرة مالحه التبزيرة قريبه من مخلل الفلفل آخر حلاوة لما تبزربها لحم الشواء ونستخدمها في الأيام العادية لدجاج والسمك لما نحب نشوي يعني هيه رفيقت العمانيين في الشواء وإذا حصلت شيء حامض وغمسته فيها وكليته بيصير طعمه جنان ))

أم سلطان : سأل ربى يه اللي مسوتنها هذي السنه
سلطان : أكيد بنروح المستشفى جماعات
أبو سلطان : لا ربى واعيه ما شاء الله عليها صارت من بنات الداخليه
ربى : لا بعدني من طبايع حياني
عيسى : كيف طبايع أهل الداخليه مو فيها ؟؟
الكل شافه وفسر كلامه على أنه هجوم بس عيسى صدقا كان يمزح ..
محمد : هذي السنة بشتري يويو بعيديتي
ندى : عيديتك أنا بضمها بدل ما تشتريبها فتاك وقنابل
أم سلطان : هوه يجرب يشتري إذا ما ضربته إلين ما يشبع ما سادنه الدهداشة مال العيد الفايت محترقه
محمد : أشتري ... ياخي عيديتي أنا حر فيها

وراح لعند أبو سلطان المدلع الرسمي له محمد عمره توه يمشي في السته سنين ...

علي : ما عليك بنشتري أنا وياك ومرة وحده نفجر هذا البيت أفا عليك أبو حميد
أم سلطان : الله بالعقل
فاخره : أنا باغيه أشتري قشاط واجد واجد أضمه حال كل السنه

((القشاط حلو عماني أصيل يعني تقليدي يتكون على ما قالت أمي في أحد الأيام من مكسرات مطحونه وسكر يخلا السكر يتحول قطر وفي درجة حرارة عالية يضاف المكسرات وبعض المنكهات في بعض الأوقات وتصب على سطح بارد وتمد طبقة تنتظر إلين ما تجمد بعدين تقطع لما توكل قطعه منها تحس أنها تذوب في فمك من جمالها برسل للي يبا منكم))

عيسى : من زمان ما كليت قشاط بعطيك تشتريلي
فاخره : ما أشتريلك قبل أمس تذكر مو سويتلي
عيسى : هذي اللي تشوفوها جالسه تراد اللي أكبر منها
أبو سلطان : من ؟؟
عيسى : أمس لاقنها تناط كوثر لدرجة أنها قاصر تضربها
أبو سلطان : ما شيء جديد مثل العادة كأنهم جني وعطبه
سلطان : ذكرتني وأنته ما قاصد .. كيف علي الموضوع ما فكرت فيه تراني متكل الشله
ربى : أي شله هذي ؟؟
سلطان : الوالد والوالده
أبو سلطان : أنا وامك شله لسانك يبغاله قص
أم سلطان : إذا زواجة علي نسيوها خلاص
علي :((في باله))الحمد لله
أم سلطان : وهذا كلكم حاضرين أكلمك قدامهم يا عيسى هذا أبوك وهوه عارف بكل الموضوع أنا مايلي خص إذا هوه موافق تو أسير أخطبلك
سلطان : ما شاء الله الشباب بيتزوجوا ما غلط
ندى : حال من نقول مبروك
أبو سلطان : كوثر
ندى : كوثر بنت عمي ؟؟؟؟!!!!
علي : لا كوثر مستحيل
أبو سلطان : ليش مستحيل
علي : لأنها تستحق أفضل من
عيسى : مني صح ؟؟؟ ليش أنته شايفني نقصني رجل ولا يد
علي : أهم شيء في الأنسان العقل
أبو سلطان : بس خلاص أنتوه الثنينه مثل الدجاج تتناقبوا سويولي أحترام
عيسى : قول لولدك يحترم اللي أكبر منه بعدين هوه ما يله دخل
ندى : أنا مع علي ما موافقه على ذي الزواجه أي بنت إلا كوثر
عيسى : حتى أنتي مو أنا مسوبكم ؟؟؟
ندى : أنته ما سويت شيء بس كوثر ما تستحق تتعذب يوم واحد
أبو سلطان : خلصتوا كلام ...أنا كلمتي وحده وكل كم موافقين عليها قبل لا أقولها باكر العصر بروح أنا وسلطان وعيسى وعلي عند ياسر ونخطب لعيسى حد هنا ما موافق

علي قام من مكانه لأن الموضوع الظاهر أنه مترتب ومخلص ماشي مجال لرفض لحقته ندى وكانت أكثر وحده رافضه أما عيسى أول مره حس أنه ما جيد السمعه إذا أهله ورافضين زواجه كيف البنت ما أترفضه بس عجبه موقف أبوه كان في وقته حسسه أنه لسا من ذا البيت إلي يتجاهل نظراتهم وقطعهم للحوار أول ما يوصل عنده وغيرها من مظاهر النبذ ...

علي يكلم ندى ...

ندى : أنته دامك ما موافق ليش ما خطبتها
علي : أنا ما موافق لأني أشوفك فيها ...تصوري يجيك خطيب مثل عيسى على رقبتي بتتزوجيه هذا المعقد
ندى : الحين فهمتك صح ...الأول كنت أفكره مجرد كلام أنك تحسها مثل أختك بس موقفك بين حاجات كثير
علي : أنا أريد أفهم حاجات كثير الظاهر أن صايرلك شيء وما تريدي تخبري حد عنه
ندى : ليش ؟؟؟
علي : مرضك أمس كان سببه الظاهر نزول السكر لكن نزول السكر كما قال الدكتور أنه نفسي في الدرجة الأولى
ندى : دكتور ما يعرف شيء طلعنا السوق جوعانه ما فطرت ورجعت هلكانه وما تغديت يعني أكيد بمرض ما يبغالها بن سينا يحللها
علي : وليش ما كليتي صاير شيء
ندى :((بتلعثم))أبا أسوي روجيم لا أكثر
علي : يا الله بوادي عقول
ندى : علي في موضوع محيرني من زمان أظنه وقته جى الحين
علي : خير
ندى : الحين موضوع كوثر أنتهى بنسبه لك ... بقى سؤال واحد من البنت اللي قلتلي عنها المره الماضيه
علي : إذا خبرتك يكون بشروط آخذ عهد عليها
ندى : حشى هذي ولا شفرة البنك المركزي قول وخلصني
علي : توعديني أنك ما تخبري حد أبدا لحين الوقت المناسب
ندى : أوعدك
علي : هيه من هنا من جيرانا وتعرفيها
ندى : فاطمه
علي : أكيد لا ...أقرب
ندى : من قول بلا أعلانات الأم بي سي
علي : أقولك بلاش
ندى : لا قول

كان يبا يتأخر لكن شيء داخله قال خلاص أنا ما اسوي شيء غلط دام نيتي شريفه وعفيفه ...

علي : صفيه

كانت مفاجئة ...

ندى : من ؟ عيدلي الاسم أتأكد
علي : صفيه
ندى : تصدق أول وحده كنت لازم أفكر فيها بس عرفت بطرقك إذا هيه تبادلك الشعور((تتمصخر وما تعني اللي تقوله))
علي : مايلك خص هذا أنتي عرفتيها بس خلي نفسك ما عارفه شيء وبلعي لسانك ولا تفضحينا
ندى : برغم من كل شيء عرفت تختار بنت ما شاء الله جمال وأخلاق
علي : عسى ربك يجمع ويوفق
ندى : أيش رئيك تو تنزل تقول لأمك تخطبها وإذا ما باغي تدخل بس خليها خطبه

ودار حوار بينهم طويل المهم أن ندى كان لازم تفكر في صفيه بعد مارفض كوثر على طول يعني شوية تركيز وينعرف الموضوع هذا علي يتسمع من بعيد لبعيد أخبار صفيه يسأل أخته اليوم من كان على الفلج مثل ولما كانوا يتعلموا لما تريد صفيه شيء ينوجد
إذا ما موجود وغير النظرات على الجاي ورايح منه لها وجلست الظهر اللي يجلسها علي في الطريق بين بيتهم وبيت صفيه عشان يشوفها ووكانت الأمور ظاهره لكن عشان تشوفها كان يحتاج تركز أكثر من مجرد تكون أنسان عايش جنبهم ...



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ


نرجع لسيف كان جالس عند أهله وفكرة الزواج مصيطره عليه دامه ما باغي ندى ليش شاقي نفسه يقول لا وبس ويريح نفسه وخلاص ...
كوثر : سيف أيش رئيك تتزوج وتفرح الوالده
أبو عمار : ويفرح أبوه
أم عمار : بس هوه يقول وتو أسير أخطبله البنت بو يبغاها
كوثر : يمكن يخجل مسكين ما جاله تزوج
سيف : أنتي سكتي يراس السوء
عمار : العشى عليي ومني خنجر تصاغ في صور خصيصا هديه لك
أبو عمار : وأنا مني السيف ومصر ترمه
عبدالله : الوالد غلط قصده يقول المهر
أبو عمار : من وين عندي ؟؟
عمار : أنته دفع بو ترومله وأنا أحط معك وهوه يحط جزء
عبد الله : أيش تنتظر
سيف : وسمعوا من يقول أنته تزوج وبعدين قولي
عبدالله هذا آخ سيف اللي أكبر منه مباشرة تزوج من بنت خاله لكن الله خذها بعد السنة الأولى من الزواج والله يرحمها كانت طيبة الذكر وخفيفة الدم تنحب من الشوفه أختارها الله صغيره وعبد الله من يوم ما ماتت منسحب من الحياة الأجتماعية عايش أغلب وقته في مسقط ...
عبد الله : أنا جربت الزواج وإذا الله راد بتزوج مره لكن الدور عليك تحس بالمسؤلية والأستقرار
سيف : يا الله كلامك محلاته لا باه إذا تبغاني أتزوج نتزوج رباعه
عبد الله : لا تربط نفسك بي ...تعال يصاحب الجماعة يتكلموا عنك لا تقلبها عليي
أم سلطان : كوثر قومي جيبي القهوة من المطبخ
قامت كوثر تجيب القهوة من المطبخ وفي هذي اللحظة رن تلفون البيت وكان أبو سلطان ...
أبو سلطان : هلا سيف عطيني أبوك ؟
راح سيف وناول التلفون لابوه ...
أبو عمار : كيف حالك
أبو سلطان : بصحه وعافيه
أبو عمار : والأولاد كلهم بخير
أبو سلطان : كلهم بنعمة كريم من صوبك
أبو عمار : ما شيء غير علوم الخير
أبو سلطان : باكر باغين نجي عندك أنا والأولاد عصريه
أبو عمار : تعال تو نتظرك انجلس رباعه ونتقهوى
أبو سلطان : باكر أنجي وخلي ولادك حاضرين
أبو عمار : مرحبابك بأي وقت
أبو سلطان : ما يحتاج أقولك عيدكم كما العادة معنا
أبو عمار : هوه الكلام
قصدهم في الجملتين الأخيرتين أنهم يذبحو في مكان واحد هوه بيت أبو سلطان لأنه الأكبر في العيد الكبير ((عيد الحج))كل واحد بهديه أو ذبيحته وفي العيد الصغير ((عيد الفطر))يتشاركوا في ذبيحه وحده في أغلب الأوقات ...هنا في القرية عندنا أما أن تذبح ثور أو لا تذبح شيئا فضيحه بين الخلق تقول ذبحت للعيد غنم أو كبش وما هذي وبس تعال شوف المبازاه يوم عق الشواء في من أكبر ثوره ..
موضوع زواج سيف ضاع بين الرجلين كثير مواضيع تفتحت بعد أتصال أبو سلطان لذلك ارتاح سيف كان يتابع مواضيعهم من بعيد يخاف يرجع الموضوع عنه وتفتح هذي الملسونه ثمها وتقول عن نيتها ...
في حدود الساعة 11 خرج علي عند الشباب اللي كانوا مجتمعين على مدخل البلد يسولفوا ويتكلموا راح وجلس معهم يجي ربع ساعة كان بعضهم يلعب الورقه اللي مارمت أحفظ الأوراق الأربع الرائيسية الديمن والسبيت والكلفس ورابعه ناسنها الورقه في حد ذاتها ما ممتعه ما بقدر الحركات اللي تصير فيها تحصل اثنين يكلموا بنظرات أو بحركة رمي الورق يقول لصاحبه نزل الخال أو الغلام دون ما ينطق شريكه يفهم مو مطلوب منه ...
على 11ونص رجع علي البيت وكان بيتهم كما تقول منفوض من أوله لآخره هوله ((هولة::قشة )) تقشبها ضروسك ما تلقى وهذي عادة في القرية قبل الأعياد البيوت تنظف الجدران تغسل والأرضيات تشطف والسجاد يغسل والستاير والفرش والبطانيات بالمختصر الأيام اللي قبل العيد تكون مهرجان النظافه للجميع ما شي ما يتنظف حتى المراوح تشال من السقف وتغسل بقوة صابون بحر((صابون بحر ::الصابون القومي في سلطنة عمان ههههههههههه)) ...
وصل علي لغرفته وأول ما فتح الباب جاه منظر غرفته الأعتيادي وجته فكره أنه يغير ترتيبها السرير مكان الكبت والكبت حطه هنا وهذ الطاوله مكانها مازين خليها قدام النافذه إلخ....لحدود الوحده ونص وهوه يشتغل فغرفته لحاله مر وقت طويل من بدأ ينفذ فكرته إلا أن النتائج ماظهرت لحد الحين ...
في بيت جيرانهم بنت تنتظر وتشوف شاشة تلفونها وتسأل وينه ليش ما أتصل لحد الحين ولا رسل رساله غالبها النوم ونامت دون صوته وبحدود ثلاث ونص رن التلفون اللي بيدها ...
علي : نايمه
صفيه : لا أشوف الشمس وهيه تشرق أكيد نايمه شوف الساعة صارت كم
علي : خلاص آسف بسكر
صفيه : تراك صحيتني ليش تسكر
علي : إذا مضايقه بسكر عادي قولي
صفيه : لو ما اتصلت بزعل ... أنتظرتك
علي : كنت مشغول بغرفتي عندي أعادت هيكله
صفيه : نزين غاوي
علي : ورى بكره العيد
صفيه : عيدك سعيد
علي : عيدك أسعد ... إنتي ليش ما رسلتيلي رسالة معايده ؟؟
صفيه : رسالتك رسالة خاصه ما مثل البقية كلام وبس
علي : أيش بتهديني
صفيه : في العيد ؟؟ ... هيه ما قد المستوى بس معناها أكبر عندي
علي : كل شيء منك حلو يا حلو
صفيه : ما خبرتني عنك
علي : بكره بنسير نخطب لعيسى
صفيه : ومن أتبغاه هذا
علي : تصوري من بيخطب ؟؟
صفيه : من
علي : كوثر
صفيه : لا تعليق ما أقدر اقولك إلا الله يوفقه
علي : ولو أني ما متحمس لكن آمين
صفيه : دورنا متى بيجي حبيبي ما يكفانا من الخش أظنك حاس فيني أنا لو يتحرك شيء في غرفتي خفت أنه حد يراقبني
سكوت :... كان كلامها طالع من القلب تعرفه أنه صادق ...كسر علي الصمت ..
علي : تراه في شخص ثاني يعرف أن عيني فيك
صفيه : (((بخوف)) من ؟
علي : لا تخافي أنا خبرت ندى أن عيني عليك وبس وهذا مقدمه قبل لا أجي أخطبك أنشاء الله
صفيه : ((فرحانه)) هذا الخبر هديت العيد صح
علي : ترومي تقولي كذاك
صفيه : بس أنته الحين تخوفني أكثر
علي : لا تخافي ندى ما منها خوف بالعكس مدحت فيك
صفيه : أيش قالت
علي : انك بنت حبوبه وقمر رباتعش تحط صبعها في البحر بيجيه السكري ومن هذا القبيل
صفيه : ليش شاكه أن واحد أسمه عليان هوه اللي قايل
علي : هههههه هيه قالت بس خيال المحب لازم يضيف
صفيه : يضيف ما يغير كل الكلام ... للحين ما قلتلي أيش غير رايك
علي : أني أكتشفت مقدارك في حياتي ...صافي يمكن بس أخطب وإذا الله وفقني بروح البعثه بعد ما اخلصها بنقل
صفيه : أنته تشاورني ولا تخبرني ؟؟
علي : الأثنين ؟
صفيه : مثل ما قتلك من قبل لك تحكم وأنا راضيه بحكمك
علي : أحبك ولا أقولك خليني أغازلك بالعماني الفصيح ... أحبش أموت فيش يا ليتني غدفه عندش خلفانة فوادي نتيه ((خلفانه : بعد ... غدفه :حجاب ))
صفيه : هههه أجمل كلام رومنسي سمعته
علي : وأجمل ضحكه سمعتها فحياتي ربي يجمعني فيك دنيا وآخره
أما سيف كانت فكرة الزواج لزالة تلعبه وتشقلبه على أيش أترسي يا سيف الله أعلم ...كوثر كانت نايمه ما جاها حلم يخبرها عن بكره وأما ندى كانت نايمه نفسيتها بديت تهدأ وعيسى كمان كان نايم قبل لا ينام كان يخطط لزواجه ...طل الصبح ويوم تاسع في القرية غير يا ناس صحيح هو يوم إيماني وتحصل الناس أغلبهم صايمين مع الحجاج في عرفه ربي يبلغني الحج أنا والسامعين إلا هذا ما يمنع التفاصيل الثانية ليوم تاسع ((يوم تاسع هوه يوم عرفه في قاموسنا))...
بعد ما صلى الفجر ما نام راح المزارع يتمشى وعلى حدود السته رجع البيت غير دهداشته ولبس كاجول وراح على مجلس البلاد مجلس البلاد هذا مجلس عام لكل اهل القرية لما تصير أفراح وعزيات تقام هنا بس الحين صار في أغلب القرى العمانية للعزاء وأما الأعراس تقام في مكان أكبر ومفتوح ...
راح علي لمجلس البلاد وجلس جمب اللي يوزعوا عيش الوقف لحد الساعة ثمانية شل نصيبهم ونصيب بيت عمه ورجع البيت ((عيش الوقف هذا رز يشترى بمدخول النخيل الموقوفه بالبلده وكمان في كثير من الأشخاص يتبرعوا وتحسب صدقه وفي ناس لما تموت توصي بكم جونيه لعيش الوقف وتوزع على كل البلاد من غنيها وفقيرها وتعطى لكل فرد ذكر وأنثى كل شخص مولود ولو عمره يوم واحد وتروم تقول عن يوم توزيع عيش الوقف أنه يوم لتعداد سكان القرية لأنك قبل لا تستلم نصيب عيلتك لازم تقول أنته من بيت من وكم عددكم بضبط وتسجل هذي البيانات في دفتر)) ...
صفيه نهضت من الصبح والستحمت ولبست ثياب جديده نزلت عند أمها بس أظطرت تطلع تبدل عشان تساعد أمها في عمليات التنظيف المتأخرة في مجلس الرجال مجلسهم كأنه غرفة عزابية الشباب ما خذين راحتهم ولا معطين كلام أمهم عن أهمية نظافة المجلس بال ...
عيسى صحى وراح الحلاق هوه وسلطان ومحمد وأما سيف كان بعده نايم في سابع نومه وفي جنب غرفتهم بنت تسمى كوثر تتكلم مع ندى ...
كوثر : باغيتنك تنقشيلي ؟؟
ندى : تعالي عندي ((تذكرت موضوع الخطبه)) ولا أقولش أنا بجي عندكم تو حرصيني
كوثر : لا تجيبي نقش أنا مشتريه
صفيه كانت في هذي الساعة بدلت وراحت عند جارتهم فاطمه ما شاء الله عليها فن في النقش موهبه ربانيه تشوف الشكل مره وحده وتعرف كيف ترسمه لو تبغى وجهك بالحنى بيطلع معها ما صعب كثير ...
نوقف شويه عند البنات على المرجوحه بكل تأكيد بعد ما يرجعن البيت أيحصلن كلام غاوي من عند مهاتهن هذا أذا ما مسكوهن من جرينهن((الجرين::الرقبة أو مجرى التنفس))وعفطوهن الأرض يعني متسبحات وملمعات وطالعات كما القمر يرجعن بترابهن وحالتهن حاله بس هذا الشيء الممتع في الموضوع كما قلتكم من قبل أغانيهم الحلوه الللي عمرها قرون يمكن جدت جدتي كانت تغني هذي الأغاني وهيه صغيره للأسف أن ما حافظ شيء متأكد منه عشان أقوله نتحرك شويه لعند نخلة الخصاب شوفوا هذولي شباب المستقبل عندهم هذي الأيام موضوة اليويو كل واحد يتفاخر بشكل اليويو والحركات اللي يعرف يعملها صدقا شي عجيب الحركات اللي يسويها على زمانا كانت الجلولات ((الجلولات::كرات الزجاج::اضني بعظهم يسموها بلي))هيه الموضة ونفس الشيء في منا شباب يضربوا الجلولة الثانية يمكن من مسافة أربعة متر((أخرج عن القصة ::لما كنت صغير كان واحد من جيرانا يبيع جلولات وكنت أصيح وتقلب من الصياح والبكا حتى امي ترفق عليي وتعطيني مية بيسه أو خمسين بيسه الشيبه أيامها كان في مسقط المهم أشل هذي المية ودموعي بعدها على وجهي ما جفت واروح عند جارنا واشتري جلولات أظنها كانت عشر بمية المهم بعد ما اشتري يقولي نلعب حقد أقوله تمام ولعبة الحقد يعني إذا ضرب جلولتي بعطيه جلولوا وهذا عفريت وهوه مغمض "ينقح ::يصيب" وفي الآخر أرجع البيت لابالمية ولا بالجلاولات وهذا مشهد كان يتكرر يوميا لفترة طويلة واليوم أفكر في شيء واحد لما أتذكر أنا كنت فأيش أفكر ساعتها ... صحيح ان الجزء المسؤل عن التفكير ما كان يشتغل عندي)) ...
((لحضة نفحص دمك
1
2
3
4
5
6
7
8
9
نعتذر طلع ما عندك دم




كلك عسل ))
وصلت هذي الرسالة لصفية من علي ....كان علي ساعتها يشوف وقفت عرفة على تلفزيون السعودية((بالمناسبة الأباضيه موقفهم في عرفه غير عن البقية المسلمين وخطبتهم لحالهم في مكان محدد يقولوا والله العالم أن الرسول وقف في هذا المكان وأنه ما صعد الجبل للمعلومة ليس إلا))...رن تلفون علي ينبه أن رساله جديده واصله ...
((عيدك سعيد ))
((عيدك أسعد ))
كانت الرسالة من لطيفه عجيبه هالبنت حب التملك عندها ضارب السماء ...
وصلت رسالة جديدة لعلي ...
((رسالتك هذي تهنيت العيد؟!))
((مو باغيه أكثر هذا اللي ربي مقدرني عليه))
((لا والله؟؟ ... وأنا أفكر في أول هدية منك للأسف خاب ضني فيك))
((يعني أنتي تحبيني عشان الهدايا))
((ما راح أشرف هذا السؤال بإجابة))
((الله على الغررور ...أتصلي أريدك في موضوع))
((ما أقدر أنا عندهم فاطمة جارتنا أنتظر دوري في النقش قلت أتهجل معك))
((ولما طلعتي ليش ما قلتيلي؟؟))
((ما جى على بالي أن هذا يهمك))
((تراني من النوع القديم أبو أريل ما عندي غير لونين خروج من البيت من غير علمي ما أريد))
((ههههههه بكلمك من أخلص الحين جى دوري باييااات))
((اخبرك سر ولا تخبري حد))
((قول اسمعك))
((احبك))
((وأنا أحبك))
نزلت من الكرسي وجلست على الأرض قدام فاطمه اللي محوله بيتهم كوافير نقش الحنى هذي الأيام أغلب البنات يجين عندها ...بنات القرية ما كثير يطلعن الكوافير وهذي السوالف وإذا طلعن في مناسبات محده إذا كانت عروس مثلا أو حرمه متزوجه ما لشيء أو مانع لكن العادة هذي ... 
وصلت ندى بيتهم عمها وعلى طول حجرة كوثر كانت كوثر جالسه تنتظرها ومجهزه كل شيء كانت قايله حال امها تعجنلها حنا ((عجن الحنا يا جماعه يعجن بمنقوع اللوما أو الليمون اليابس يعق هذا اللوما اليابس في ماي ويسخن لحد ما يكتسب الماي لون ذهبي ويمتلك رائحة الليمون ويخلط مع الحنا هذا يعطيه ريحة و يخلي الحنا يعلق ))تريد تحني رجولها ...
كوثر : تأخرتي
ندى : لين ما اخلص
كوثر : نزين أنتظري أجيب النقش من تحت وأجي
نزلت كوثر تجيب النقش وفي طريق رجعتها شافت أخوها سيف طالع من غرفته شكله خارج مشوار من مفتاح سيارته ..
كوثر : تعرف من داخل؟؟ ...زوجة المستقبل
سيف : ندى
كوثر : هيه بس أنته أتشجع وقول باغنها
سيف : إذا ما اليوم بكرة بيجيك الجواب وبعد هذا ما أبغى حد يفتح معي موضوع زواج فاهمه
كوثر : أنا أقولك رفض الزواج من ندى أحسن لك
سيف : ليش ؟؟
كوثر : بنت مؤدبة وخلوقه وما شاء الله ذكيه وحبوبه يعني بصراحه ما تنقبل
سيف : أنتي تتقسبلي ((تتقسبلي:تستغبي))
كوثر : أنا قلت ما دامك ما حبيتها اكرها يمكن يصير نصيب
سيف : أنتي ريحي نفسك من القول وأنا أكون في أحسن حال
وراح عنها في دربه وهيه كملت دربها صوب سيارته ...
ندى : كيف نفسيتك اليوم
كوثر : أنا الأصل اسأل السؤال
ندى : أنا طيبه كما الكوس وأنتي
كوثر : حديد في حديد
ندى : بصراحه أنتي مرتاحه في حياتك الحين
كوثر : سكتي خليني أنقش
ندى : نتهجل مثل العادة ولا ما باغيه تجاوبي ؟؟
كوثر : الحمد لله الأمور مستتبه أشكر ربي أني أشتغل معتمده على نفسي لما أبغى شيء ما أنتظر من حد شيء
ندى : وأهلك
كوثر : عارفتنهم ما أضني بجاوبش وأعيد كلام تعرفيه
كانت ندى تشوف بسمتها وهيه تنقشلها وتدعي ربها ما شيء من اللي تعرفه يكون مثل ما تتوقع بس الأنسان عليه من الظاهر وعيسى ما يبشر بخير أبدا ...كثير منكم يقول كوثر بترفض وتخلص أمرها بس ما أظني يمكن تقول لا لأبوها وترفض ولد عمها هيه لو قالت لا هناك نسبة النصف وأكثر أن رايها اللي رايح يمشي """إلا في بعض العائلات الشاذة"""فالأمر عائد للبنت ما لحد ثاني ...
مشى الوقت لحد الساعة 2:38 ظهر والحال مثل الحال الكل فرحان وقليل من الناس تغديت اليوم بعضهم قال خلي المعده مستعده لبكره وبعضهم ما محصل الوقت من كثرة الأستعدادات للعيد علي راح غرفته وخرج من جيب الدهداشة المعلقة قلب فضي على شكل فراشة لفه على شكل صره وكتب معاه ورقه بس كيف يوصل رسالته لها هذا كل ما بغى يقابلها صارله شيء أكيد هذي بنت مشؤمة ((هوه ما فكر كذاك لكني أنا لا حظت هذا الشيء))...
صفيه توها راجعها البيت كان الحنى على يدها يابس وغايته يشال شالته وقالت لأمها تجي تحنيلها رجولها مثل العاده ...
صفيه : خالتي ذا العيد ما تجي عندنا؟؟
من فكره لفكره ومن طريقه خياليه لأخرى لحد ما جته هذي الفكره أكيد هيه مغامره بس أكثر الطرق أمنا طلع من غرفته وسيده على السطح وقبل كل شيء غسل يده بالماء والصابون لا آسف غلط قصدي قبل كل شيء شاف يمين يسار ولف السطح كامل يتأكد أنه ما حد يشوفه وبسرعه رمى هذي الصرة لبيت جيرانهم وتصل على صفيه ...
أتصل التلفون يرن وما ترد دقيقة دقيقتين وهذي فتحيه طالعه السطح تلم شراشفهم من المرواح لحد الحين ما لاحظت الصرة الله يستر بس ...
عند ندى كانت الثنين محنيات رجولهم وينتظرن لحد ما يعلق الحنى وندى شالة النقش بعد مدة قصيرة لأنه سوداني يعلق بسرعة ...
كوثر : تذكري لماكانت أمك تحنينا وتخلي علي يسير يجيب اوراق شريش
ندى : يوم نتظارب على من يحنى قبل
((الشريش::شجرة متوسطة الطول تنبت على ضفاف المجاري المائية مثل الوادي ورقها عريض يغطي الكف وأول لما يتحنيوا الصغار في يديهم يغطى بهذا الورق وتربط يديهم كأنها بكس))
كوثر : تذكري يوم قاصتلك شعرك
ندى : كنا صغار واجد حوه عليش إذا تذكري ((حوه عليش::يمكن يجي معناها ما أحسدك أو ياربي..من الاستغراب))
كوثر : كانت قصه حلوه واتذكر أن المقص كان لونه فضي وممسكه أسود
ندى : خليتيني ما أروح مدرسة القرآن
كوثر : وبو يسمعش يقول فالحه ماكنك حافظه جزء عما بطلوع الروح
ندى : عمري سبع سنوات كان
كوثر : أنا عمري سبع سنوات وحافظه جزئين
ندى : سير الكذب كأني أشم شيء يحترق سرعي شوفي وين طاحت الطلقة
كوثر : تكذبيني؟؟!! ما فيش ذرت أدب
ندى : من قال أنك أبو بكر ولا عمر
كوثر : بس هذولا صادقين في ناس مسلمين ثانيين
ندى : .... .. ... أيش رايك نلبس غشاه؟؟
كوثر : هذا أول يوم كانت وجوه الحريم تثير الرجال الحين فتحي التلفزيون كله طشش
ندى : عجب عن تلبسي حجاب الحريم في التلفزيون ما يلبسن
كوثر : جيبي موضوع غيره اللي يقول انا الشيخ الخليلي وانتي القنوبي جالسين نفتي عطي الخباز خبزه وسكتي
عند بيت ولد عم كوثر بيت جيران فيه بنت تسمى صفيه((زين الكلام؟؟؟!!)) بغى تلفونها يحترق من الصياح كانت رجولها عليها حنى وتلفون بعيد بس من شافت هذا الأصرار من المتصل راحت تحبي لحد تلفونها وجاها صوت علي بسرعة ...
علي : تلحقي ولا ما تلحقي
صفيه : أيش هناك ما فاهمه شيء تكلم على راحتك
علي : طلعي صطحكم وشوفي صرة حمرا روحي شليها قبل لا تشوفها حرمة أخوك ونسير فيها
صفيه : صرة حمرا ؟؟؟ أيش فيها
علي : الله يخليك ما وقت أسأله روحي بسرعه مو بسرعة كما الريح فزي
صفيه دورت على أقرب حاجه تشيلبه الحنى من رجولها شافت غدفه جنبها شالتبها الحنا وبسرعة راحت السطح ...
عيسى كان طالع باش متحلق وطالع شكله جديد ولايق عليه الستايل الجديد ...علي يتابع المشهد اللي ح يصير من سطح بيتهم بعد ثواني وصلت صفيه السطح ودورت بعيونها عن الصرة وللأسف ما شيء أثر وينها لا يكون فتحيه لقيتها وخبتها لا ما ممكن لقيتها لأن الصرة على الزاوية البعيده هذي قدام صفيه راحتلها لكن فتحية شافتها وراحت نفس الشيء تشوف السر هيه كانت شايفتنها من البداية وكانت تفكرها حصاه ملواية عاقينها الصغيرين من الحارة ولما شافت صفيه تدور وبعدين أتجهت لها قالت أكيد في سر ...
صفيه : جيبي من يدش (((يدش ::يدك))
نتغت الصرة من يدها ....
فتحية : موفيها ذي
صفيه : ((بحروف متقطعة))فيها حرز::حجاب
فتحية : عن موه ذا الحرز
صفيه : إذا عرفتي أيبطل وإذا خبرتي حد نفس الشيء أيبطل
فتحية خلاص مصدقه هذا الكلام لأنها تؤمنبه إيمان قوي وغير عادي ...صفيه من خلصت كلامها نزلت غرفتها ورميت هذا الصرة على جينب واتصلت بعلي ...
صفيه : أريد أفهم اللي صار
علي : حصلتيها
صفيه : هذي قدامي
علي : الحمد لله كنا أنسير وطي
صفيه : تراك ما خبرتني عن هذي الغبقه(الغبقه::الحركة الغير منظمة أو بالمصري الهيصة)بو سويتها كان قلبي أيطيح فرجولي من كلامك
علي : عدي للعشرة وخذي نفس وبتهدي
صفيه : عليان ((بصراخ))
علي : لا تعصبي ...روحي فتحيها إذا ما فتحتيها بعدك وأنا بسكر واتصلبش بعدين
سكر علي المكالمة وعلى حدود هذي الساعة كان أبو سلطان خارج من حجرته ومتلبس وبدا ينادي على أولاده ومر عليهم واحد واحد يتأكد أنهم متجهزين للمشوار وأكيد أول من كان جاهز عيسى خرج سلطان بلبس النوم ...
سلطان : خير الوالد ليش مستعجل تراه بيت عمي هذا هوه عقت حصاة
أبو سلطان : رايحين نخطب ما رايحين نزورهم
عيسى : الأمر رسمي قصد الوالد يقول
سلطان : وش عليك أنته يالمعرس
خرج علي يشوف أيش صاير وسمع جملة سلطان ...
علي : خلي البنت توافق
أبو سلطان : دخل لبس دهداشتك نروح نصلي ودربنا صوب بيت عمك
علي : ((بلا نفس)) ان شاء الله
عيسى : وأمي ما تروح معنا
أبو سلطان : تو بيسيرن قبلنا بس أختك ندى عادت هناك سابقتنا الله يستر ما فاته الرمانه(ناشره الخبر)
علي : إذا مسوتنها أول ما تدخلوا أتسمعوا الصراخ والبكا
عيسى : هيه تراك زودتها والحشمه للوالد ولا راد عليك من قبل
وتقرب منه كأنه رايح يتناقر معاه لكن سلطان كان أسرع وسحبه بس علي كأنه سمع عيسى يقول أسم غريب من وين يعرفه هذا من خبره ...
أبو سلطان : علي دخل لبس دهداشتك وتعال بطيب ولا بطيب
أبو سلطان كان مصر على أن كل أولاده يروحوا كلهم عشان يربطهم مع بعض يخليهم يحسوا برابط الأخوه أكثر من اللي ظاهر هوه يلوم نفسه على هذا الشيء فسنين أم سلطان تربي الأولاد بنفسها وهوه ما يجي غير الخميس والجمعه من الشغل يقضيها في أكثر من شغل وما يطلع نصيب أولاده من هذي الأجازات أكثر من ساعاتين وأقل وما حد ينكر الفرق بوجود الرجل وغيابه في التربيه هذا ما يمنع أن المرأة تربي بالعكس هي الأساس والرجل دوره تكميلي لا يستغنى عنه ...
عند لطيفه النار مشتعله في قلبها تدور في طريقه تخلي علي يندم ما يندم وبس يخسر حياته كلها ...
بعد ساعة ونص كان عيسى وأبو سلطان وسلطان جالسين في الصالة ينتظروا علي ولحد الحين ما نزل مثل بس دامه ما أذن يعني ما تأخر بعد شويه شافوه جاي عندهم ولابس متكشخ على عكس التوقع ...
سلطان : عقبال ما نخطبلك
علي : قريب
سلطان : أنا كنت شاك أنك عينك على حد
علي : لا تم تسويلي مشاكل عند أبوك
سلطان : الوالد عارف سوالف الشباب وتبصبيصه طبيعي لأنه مار بهذي المرحله
أبو سلطان : يوم أنته الكبير وهذا كلامك الله يعيني على الصغير
تحرك الكل صوب المسجد وأول ما وصلوا سمعوا الآذان يأذن دخلوا وصلوا تحيت المسجد وجلسوا على ناحيه جنب بعض يرتلوا آيات الذكر الحكيم لحد ما خلصوا صلاة العصر سلموا على الجماعه المصلين وهنوهم بالعيد أبو سلطان راح للإيمام وخبره بمقصده وقاله يرافقه خصوصا أنه أنسان محترم لعمره ومكانته ونسب القريب أبو سلطان ما يحتاج الوجاهه في ذي الخطبه لأنه يخطب بنته لولده لكن الواجب محفوظ لأخوه ...
علي فتح تلفونه ولقا رسالة من صفيه ...
(( بجنونك
بعفويتك
بغبائك في بعض المرات
بتمردك على كل واقعنا وطريقتنا في الحياة
أحبك ...
بس لما تقرر تنفذ جنونك خبرني عشان أستعد ))
ضحك علي من رسالتها لكنه مارد عليها لأنهم تو بيدخلوا بيت عمه وعلى غير العادة كانت الأمرور رسمية ((ما أقدر أقولكم أيش صار والكلام اللي دار بينهم وكيف تمت الخطبه لاني وللأسف ما حضرت خطبه لحد الحين )) ...
كانت كوثر جالسه مع الكل لما سمعت أم سلطان تتكلم عنها وتمدحها حتى قالت أنها اليوم زياره كلها كانت عشانها ...
وصل الخبر والكل عرف عيسى متقدم لكوثر لا رد حتى الآن كوثر في غرفتها معتكفه حتى ندى ما راضيه تفتحلها الباب ندى خلتها لحالها يمكن لازم تخليها تفكر وتاخذ قرار مصيري مثل هذا لحالها بس تبقى على أطلاع لأقرب فرصة يسمح الوضع تدخل بتدخل وتكون في صفها من غير كلام ...
أبو سلطان : مو قلت موافق
أبو عمار : لو الشور حالي تو يملك وباكر ينقلها
أبو سلطان : لا البنت لازم تشاورها ولاتغصبها
أبو عمار: بو مقدر ومكتوب أيصير
أبو سلطان : أنشاء الله
بيتهم كوثر وعائلتها كلهم فراحانين ويحسبوا لحساب ليوم زفتها وعرسها أما هيه في ملكوت وكون ثاني كانت تشوف أحلامها لوح من الزجاج متهشم بأكبر صخرة تفكر فيها أنتظرت ابن عمها كثير و حلمها تحقق هذا ابن عمها وجى لخطبتها بس أي أبن عم على كيف كيفها من يوم صغيره تشوفه أنتر تيكر المرعب ما عمرها حست أنها تعرفه ولا يعرفها دوم هوه أنسان عابر في حياة الكل أنسان منعزل أقل ما يقال فيه غامض ومعقد وعصبي وأقرب طريقه لحل المشاكل أيده وصوته عالي دوم ((ما اعرف عيسى سيء ولا أنا كارهنه بدرجه ما يستحقها))...
قبل آذان المغرب طلع الرجال من بيت أبو عمار وكانت الحريم طالعين قبل وتحدد موعد الرد على البعيد في الأسبوع القادم ...
سيف وباقي أخوان كوثر ما قدروا يسألوا سؤال واحد كان واقف في حلوقهم من سمعوا أسم عيسى الخطيب المنتظر ::هذا وين كان وهين يشتغل وهذي الفلوس من وين مصدرها ؟؟؟...سلطان كان حاس بهذا الشيء من كذاك على شويه قال عن تجارة أخوه الكبيرة وعن سنواته في الغربه وأشباه ذلك من كلام وأما الغائب الحاضر هوه علي كان ساكت مثل الصنم لا يحدي ولا يبدي مثله مثل صورة سورة الكوثر اللي على الجدار أو النافذة بس في داخله كانت مشاعره تتقلب وتتصارع أول مره يحس بمثل هذي الأحاسيس يمكن هذي الصدمه اللي كان ينتظرها ليشوف من يحب أكثر هذي الصدمه اللي تخليه يشوف البنت اللي يحبها صفيه حب مراهقته اللي يقضي معها وقت كان في الحلم والحلم مصيره يخلص ولا بنت عمه اللي حبته ومن كثر حبها له عبرت بطريقه وأخرى عن حبها سؤال واحد كانت الإجابة صعبه هو يحب صفيه مثل ما يقول أو هذا مجرد وهم عابر اليوم يشغل كل تفكيره وبكره يمر مرور السحاب وكل واحد منهم يسير لحاله يضمه نصف ثاني ما على البال ولا على الخاطر بس لو كان جواب هذا السؤال أنه حلم راح يندم أنه ضيع أنسانه تحبه مثل ما تحب نفسها وأكثر ...
صلى الكل المغرب في المسجد ورجع البيت من رجع أما علي كان طلع يحلق وسؤاله السابق بدى يختفي في عقله ندى رجعت البيت واتصلت على كوثر بس ما ترد لحد الحين ما ترد سيف كان جالس مع أمه وأبوه وأهله يتكلموا في سالفت خطبت كوثر وجا على باله يخبرهم بقراره وما في وقت أفضل من هذا ...
سيف : ماه غايتك تخطبيلي
أم عمار : تبارك الرحمن وتباركت الساعة
أبو عمار : أنا أشور عليك بنت عمك مشاء الله عليها
أم عمار : أنا بغتله من بنات خوتي
عبد الله : كيه أمس تقول رافض واليوم موافق هوه لعب أطفال
سيف : غيرت رايي
عمار : يغير الله من حال إلى حالي
أبو عمار : خلوا الولد ... موقلت نخطبلك بنت عمك
سيف : راي من رايك
عبد الله : ليش ما تكلمت كان خطبنا لك اليوم
أبو عمار : ما ينفع هذي بجيه وذيك بسيره غيرها
أم عمار : أنا باغتله من بنات خاله
عمار : هذا عبدالله زوجيه من بنات الخوال
أبو عمار : وأنته قلتها أيكون زواجكم في يوم واحد
عبد الله : من قال أني موافق
أبو عمار : هذي المرة مايلك ترفض
أم عمار : لمتى تبكي عليها خلاص الميت ينساه الناس ويتذكره ربه
عبدالله : بس أنا رافض الزواج جربت حظي وأنتهى الموضوع
عمار : الراي من راي أبوي زواجتك هذي لازم اتم عاجبتنك حالتك ودواره بلاولد ولاتلد
أم عمار : هوه موافق بس مخجل ...وزوجته حاضره هدى يعمي عين الناظر عنها مليحه وسميحه
أبو عمار : عجب حنوه أنخرج من البيت المغرب ونخطب حال سيف وبعدين أنروح عند خالكم سالم ونخطب هدى لعبدالله
عمار : متى
أبو عمار : يوم غايته
عبدالله : أنا ما موافق
لزال الكلام مع عبدالله ومحاولة أقناعه قايمه لكن سيف قام من عندهم راح لغرفته وفي طريقه ومن غرفة كوثر سمع طيحه على الأرض راح يشوف أيش السالفه لقى الباب مقفول ولا جواب ما عرف أيش يسوي أحتاس وربك جعل نظره يسير صوب مجمع الكهرباء اللي فيه المفاتيح الأحتياطية للبيت ...
علي في محل الحلاقة ينتظر دوره يقلب الرسايل كانت أغلبها من صفيه ...
((حبيبي أنا طالعه أزور عمتي ))
هذي كانت رساله ...
((ملانه أحس عمري بنفجر من الملل))
و...
((اليوم اطبخ قبولي دجاج للغدى تجي عندنا تتغدى))
وهذي رساله ثانيه ...
((أختك ناديه عندكم؟؟))
وهذي ...
((وأنا أحبك))
+
((أحبك))
وفي وحده غيرها ...
((تو صاحيه من النوم حتى ما غسلت وجهي وعقلي يفكر فيك
احبك انته تحبني ؟؟))
توقف عند هذي الرسالة الأخيره وقراها أكثر من مره ...
فتح سيف الباب وشاف ...
نرجع لعلي كان يفكر بهذي الكلمه هيه حقيقيه مثل ما يتوقع ولا أنها خيال في خيال الحلاق قطع عليه جلست التأمل وقاله أن دوره ...صفيه كانت تجرب هذا القلب((أقصد بالقلب القلاده أو السلسلة))أبو فراشة قدام المرايه ولحد الحين تضحك من الطريقه المجنونه اللي وصل فيها ليدها راحت ومسكت الورقه اللي جت معه وفتحتها وقريت على لسان علي ...
((ليس عجيبا في بعض المرات أن تغامر وأن تتشوق لتعرف المجهول لكن العجيب أن تمضي في أكبر مغامرة عرفها التاريخ ...على طوال دراستي للقانون لم أجد نصا يحد هذه المغامرة ويقول لها هنا الخط الأحمر هنا تنتهي صلاحيتك وبموجب المادة المذكوره أعاقبك ...
غامرت أنا وجنحت إلى الحب كنت ساذجا حين سقط من تلك النخلة اللتي أود أن أذهب الآن وأقبلها لكني قبل السذاجة والتلقائية كنت مجنونا ...
إذا لم تفهمي حتى الآن من أنتي عندي يجب أن تفهمي الآن ليس في أي وقت آخر أنا أحبك ليس كحب القواميس البالية ليس بكلمات الشعراء الكاذبة بل بلغتي أنا بلغت قلب الرجل الذي لا يرق إلا لداعي الحب ليس لأنه حجر فالورد موجود وقليلا منا يأتيه الإلهام وينزل أنفه كي يعبق بعبيره ...
أنتي وردتي التي أشم فيها أجمل الأمنيات والحقائق أنتي حياتي أنتي شيء لا أبلغ مدارك وصفه صدقيني فلاشيء في هذا الوجود يساوي قدرك هنا داخل قلبي داخل هذا الصندوق الأحمر الذي لن يفقد معلومة أنه يحب صفيه وأن تحطم كل الجسد وفنى ....
أحبك مرة ومرتين وأكثر من كل مرة قلت لك أني أحبك ...

كل عيد وأنتي حبيبتي ..
علي ))
ظمتها لصدرها بعد ما باستها ما أقدر أوصف هذا الشعور يعني يشبه شعور لما تحس أن في صدرك مثل الحركه الغير طبيعيه هذي الحركه اللي تخليك تضم نفسك بنفسك إذا ما لقيت هذا الحبيب اللي يظمك اللي يخلي النفس منك له طعم تحس أنه ما أكسوجين تاخذ أكبر قدر تقدر على أخذه تملابه رئتينك وتحبسه وتخرجه على مهل تستمتع بالحب ورائحته وهوه يذوب في دمك ....
سيف معصب وواصل القمه تو ضارب كوثر كف خلاها تعرف أيش كنت تريد تسوي ...



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ





سيف : هذا أنا خارج ورايح غرفتي وما راح أتكلم بس أريد أقولك شيء واحد عرفي أيش مسويه بحالك وراجعي نفسك الأول ...هذي المرة سارت الجايه ما يعرف كيف تصير
طلع من عنده ورد الباب وراها لكنه ما قفله ودخل حجرته كان معصب منها من أول نظره عرف أنها محاولة أنتحار فاشله الضاهر ما عرفت تربط حبل أنتحارها ...حار أيش يسوي هذي ما تنترك لحالها وما لقا غير ندى يمكن تحل هذي المشكله أتصل على ندى ...
سيف : هلا ندى كيفك
ندى : ((مستغربه من أول ما شافت أسمه كانت ما باغيه ترد )) الحمدلله
سيف : تعالي عندنا الحين ضروري
ندى : ((بخوف وريبه)) ليش
سيف : تعالي أنتي الحين ولا تتأخري وتعرفي كل شيء بسرعة
ندى : بحاول برغم أني ما عارفه شيء
سيف : تعالي
ندى : كوثر فيها شيء
سيف : لا بس غالقه حجرتها وما راضيه تفتح ما تسمع كلام حد غيرك ((كذب عشان لا يخوفها أكثر))
ندى : بحاول أجي
بعد عشر دقائق كانت عند عمها وجيت معها فاخره طلعت فوق ولما حس سيف بخطواتها طلع وخبرها بلي كان وأول ما خلص السالفه دخلت على بنت عمها وغلقت وراها الباب وشافتها كأنها عروس تبكي الحنى والنقش ووو كلها ذايبه في منظرها الحزين ...
ندى : ((تبكي))أنتي مجنونه تريدي تقتلي نفسك
كوثر : .....
ندى : راح أموت بعدك أنا من لي غيرك
كوثر : أنا من لي غيرك
حظنتها ندى وبدى البكاء المتبادل هذي اللي ماتايه تهديها ؟؟؟!!!...
ندى : إذا ما تبغيه رفضيه ما مجبوره توافقي
كوثر : بهذي البساطه
ندى : وأقل
كوثر : بس هذا آخر أنتظاري
ندى : مصير الأنسان يروح لنصيبه
كوثر : بس أنا ما أقدر أعيش في مكان فيه هوه
ندى : ولو كان أخويي إذا ما رادش لا تفكري فيه ثانيه
كوثر : ليت أقدر
ندى : دايما الأنسان لما يحب شيء ويفقده يحس أنها نهاية الكون بس هذي ما الحقيقة الأرض تدور حول الشمس ما حول اي حد منا
كوثر : ليش ما يبغاني لأني متربيه معه هذا كفايه والله أنا أحبه
ندى : كوثر أنتي اش فيك علي من الأصل ما كان من نصيبك عشان يضيع هوه مجرد حلم والأحلام ما كلها تتحقق
كوثر : وعيسى
ندى : يمكن نكون فاهمينه غلط بعدين أنتي تقدري تغيريه بيدك إذا حصل نصيب ...لزم تعرفي حاجه وحده القرار بيدك وبس ما حد يغصبك على شيء وأنا أكون معك وجنبك في أي قرار وبعدي عنك بليس وأفكاره تعبي في دنياك وفوزي بآخرتك
كوثر : أنا آسفه
ندى : طلبي من ربك المغفره أما أنا ما راح أسامحك إذا حاولتي تعيديها
كانت في صدرها لحد ما نامت طلعت من عندها وطفت النور وراحت لغرفة سيف ودقت الباب بعد شويه فتح سيف الباب ولما شافها تبسم والضرف ما يسمح ...
ندى : الحين نامت ...هذي مجرد حاله عابره وتروح وانته أخوها ما يحتاج أقولك خلي اللي صار بينا
سيف : ما توصيني
ندى : أنا بسير الحين إذا صار شيء لا تتردد تتصلبي
سيف : أي شيء
ندى : أي شيء
وراحت وكلها استفسار عن سر هذي البسمه اللي على وجهه من يوم سالفة الكمبيوتر وهيه حاطه قرارها على أنها تقلل من التماس مع سيف لكن هيه نكثت بهذا القرار ما أعتقد من الظاهر ؟؟ والباطن اللي هوه تفكير ندى كان يحس أنه أخلف الوعد بمجرد أنها أستجمعت قوتها ودقت باب غرفته ...
عيسى الحين بدأ يحس بمعنى أن أحتمال رفض كوثر أكبر من كل أحتمال ثاني حتى أحتمال أنها تغصب على الزواج منه حاول يشغل نفسه بأي شيء يبعده عن هذا الضغط وما لقا شيء يونسه وعرف كم هوه وحيد يحتاج لأنسان يفهمه وتقدره لكن الظاهر والبين أنه راح يخرج من هذي التجربة بالخطبه بوحده أكبر وهم أكثر ما شاف قدامه غير متعته القديمه القرائه ((بالمناسبه هذي وصفتي لتخلص من الضغط دور على أقرب كتاب تحبه وقراه وأن ما نفع روح خلص خزان الماي ويريت يكون ساخن وبعده حتكون هاي كول وبصراحه هذي طريقه مستخدمه من قبلي )) ...
مابقى شيء يخليه ما يرجع البيت لذلك هذي سيارته موقفه قدام البيت وهذا هوه نازل منها خرج كيس في سيارة وراح لداخل البيت لقى كل أخوانه جالسين عند التلفزيون ومعهم ربى إلا ندى ما كانت معاهم سأل عنها قالوا أنها في حجرتها وفاخره دون ما حد يسألها قالت أنهم تو راجعين من عند عمها ياسر ...
صفيه كانت مع أمها وكل أخوتها وأبوها جالسين مع الجده اللي مد الله في عمرها وشافت ولد ولدها عمرها فوق الثمانين وبعدها شاله عمرها في حاجاتها الأساسية وأغلب الوقت تكون في حجرتها تسمع قرآن وتابع برنامج أهل الذكر في الراديو ...هذي الايام ظاهر على صفيه أنها مرتاحه وسعيده وجهها باش ومنور ضحكتها دايم على وجهها صايره عسل على سمن مثل ما نقول بالعماني ...
صفيه : نبغى نروح رحله ذا العيد
منصور : أيش رايكم نروح المزارع قريات
صفيه : جالنا سرنا نبغى نروح أماكن جديده
عبد المجيد : أيش رايكم نروح دبي
أبو منصور : فوادي أروح مسندم
صفيه : مورايكم نطلع الصباح ونمشي صوب بديه وذيك النواحي بعدين نروح صور وراس الحد وبعدين نطلع الباطنه مرورا بمسقط ونروح صحار ونخلص الرحلة في مسندم
عبد المجيد : ما يخلص لفه عوده
فتحيه : صدقها صفيه خلينا نشوف الدنيا
أبو منصور : أما عني موافق ولو ما وقفنا في كل مكان نمره تسدنا النظره
أم منصور : ما يسدها يوم ذي الدوره
منصور : أنبات في صحار يسدنا يومين
صفيه : أضني شي وقت ندخل الأمارات
عبد المجيد : إذا وصلنا مسندم ضروري ندخل الأمارات ما يبغالها كلام ذي
أبو منصور : بس العجوز ما تقدر على على هذي السيرة
علي كان ساعتها جالس مع ندى في الغرفه تصوروا أيش يسوي شيء ما توقعته من علي أضنه بيغير كل تصوراتكم عنه ومع من مع ندى أخته لو كان حد ثاني بحصل تبرير بس أيش أقول إلا حسبي الله ونعم الوكيل فيهم ثنينتهم ياكلوا همبرجر وما حسبوا حسابي بوحده لي الله وهو خير وكيل وخير حسيب((حلوه صح لا تكذبوا وين سارت ضنونكم؟؟؟؟ تراني أكلمك ما أسمع جواب )) ...
ندى : ما يلي نفس شبعت
علي : بس باغيه تخسريني يعني هذا بو باقي من ياكله
ندى : عطيه فاخره تتعامل معاه هيه ومحمد ما يقصروا
علي : أنا رايح غرفتي أنتي نزلي عطيهم بس على جنب لا ننفضح بين القبايل اللي تحت
ندى : تعرف أيش صار بكوثر
علي : خير أيش صار
ندى : بخبرك بس ما تخبر حد ...حاولت تنتحر
ما مصدق الخبر ثقيل خلاه يجلس ...
علي : ما معقوله جنت؟؟؟
ندى : حالت ضعف تغلبت عليها أتمنى أنها مرت
علي : أخاف أكون أنا السبب فيها ؟؟؟
ندى : أنته ما يلك دخل في الواقع لكنك أنته السبب داخل تفكيرها
علي : بس أنا عمري ما وعدتها بشيء
ندى : وأنا قلتلها هذا الكلام ...من ناحيه ثانية ما متخيله حياتها مع عيسى أنا قلتلها ترفض بس ما أعرف أيش فكرتها وقرارها ربنا يجيب العواقب سليمه
علي : ما حد عارف عن السالفه ؟؟؟
ندى : أنا وأنته وسيف
ومرت ساعة ونصف أضن كذا أو أقل بدقيقه ورباتعشر ثانيه المهم صفيه طلعت غرفتها وأول ما شافت بعد ما غلقت الباب تلفونها وما حصلت جديد فيه كانت تظن أنا علي على الأقل رد برساله إذا ما تصل بس قالت أكيد مشغول قبل العيد وما متفيق يتصل ...
علي دخل حجرته وأفكاره بديت ترجعله وتسيطر عليه ...
علي : معقوله أنتي كوثر تحاولي تنتحري ... أنته تضيع حب كبير من يدك أصحى ....خلاص اللي كان كان الحين ما شيء رجعه .... صفيه وينها .... أنا أحب صفيه ما يمكن أتركها لو صار ما صار بس .... أصحى يا علي هذي غيره من عيسى لا أكثر ... وليش اغار على كوثر ما كانت في أيدي
دقت الساعة 12 بتوقيت مسقط وبتوقيت البلاد كانت 11:57 الفارق دقيقتين وعلي على جلسته مدكي ضهره على السرير وجالس على الأرض يشوف قدامه وفي لحظه قام وجلس على السرير وواجه المنظره وبدا يكلم نفسه بصوت عالي ...
علي : هذا أنته علي ولا شخص ثاني ..... أريد أعرف سبب واحد يخليك بهذي الحاله أووووه أيش هذا أنا مالني بديت أجن أكلم نفسي
صفيه خلاص ما فيها على الأنتظار قالت أنا بتصل وخيرهما الذي يبدأ بسلام قالها خير الناس ....
غير كل الناس يتصل بك ....لا رد ....غير كل الناس يتصل بك .....لا رد ....غير كل الناس يتصل بك .... ماكان يسمع التلفون من أصله كأنه نايم ....غير كل الناس يتصل بك أخيرا رد ...
صفيه : السلام عليكم
علي : وعليك
صفيه : وينك
علي : موجود
صفيه : ليش تقولها من غير نفس
علي : ولا شيء
صفيه : بصدقك ... كنت أفكرك أتتصل ولا على الأقل ترسل رسالة
علي : بصراحه أنتي ما فكرتي في يوم ليش تكلميني في التلفون
صفيه : علي أيش فيك
علي : يعني أنا مهما كنت أنسان غريب وما من العاده والتقليد تسأليني عن حالي في الطريق
صفيه : تراك تغلط عليي
علي : لا تفهيني غلط هذا مجرد سؤال ...يعني ما العاده عندنا بنت تكلم ولد في أي موضوع كان ما بالك في مواضيع خاصه ما يعرف حد عنها شيء غيرك
....ذهول .........
صفيه : أنا عارفه أيش تقصد من أول ما سألت ...إذا مفكرني مثل البنات اللي تكلمهم وغيرك من الشباب تراك غلطان لكن أقولك
سكتت لأنها بجد جرحها بكلامه بغير ما يتصور كأنه يقولها أنتي قليلت أدب وقليلت تربيه ...
صفيه : ما أنكر فرحت بكل لحظه كانت من قبل ....
شويت صمت ...
صفيه : ليت اليوم أنتهى بعد المغرب وما سمعت منك هذا الكلام أنا ما قليلت أدب يا علي أنا وللأسف صراحتك بكل الحقيقة اللي في قلبي ...
نفس يطلع بصعوبه وصوت بدا يبكي ..
صفيه : لما تعرف أيش قلت تعرف بيت أهلي وين وما أوعدك أني أوافق عليك بس أنا وللأسف ما أضمن قلبي ما يحنلك
علي : ما كنت أفكر ولا بكلمة فهمتيها
صفيه : لو أول مره عذرتك بس أنا دايما أحس بشعور أنك تلعب معي بس دايما أكذب شعوري وأقول علي غير عن كل أبطال قصص مكالمات التلفونات
علي : واللي يحفظ والديك مالي نيه في اي شيء فهمتيه أنا آسف
صفيه : آسف ... شكرا على كل شيء وأمانه يبقى كل شيء بينا هذا رجاي الوحيد
وسكرت المكالمه((أيش اللي صار يناس أيش هذا التدهور بينهم ما تخيلت أكتب هذا المقطع بين علي وصفيه لكن هذا اللي صار بجد أنا حزين عليهم أتمنى أنهم يتصالحوا في أقرب فرصة))وفتحت دموع عيونها وبدى النشيد الحزين في العزف ليش بس يا علي تجرحها والله ما تستحق منك هذا الشيء ...علي لزال على جلسته قدام المنظره مبهت الضربه ما أثره فيه لحد أنه ما عارف أيش اللي صار أكيد حلم هذي ما كانت صفيه اللي تكلمه وحده صوتها نفس صوتها ولها نفس الرقم بس ما صفيه ...
اتصل سيف على ندى في حدود الوحده ونص كانت ندى نايمه بس صحاها من النوم ...
ندى : خير سيف صار لكوثر شيء
سيف : لا ما صارلها شيء بغيت أطمنك
ندى : الله يسامحك صحيتني من النوم على ما شيء
سيف : طيب عيدك سعيد
ندى : عيد السلامه
سيف : تصبحي على خير
ندى بعد ما سكرت المكالمه قالت ::هذا أيش فيه مجنون واموه .....
نعود لصفيه مثل ما حرت في وصف شعور حبها أنا حيران أوصف شعور حزنها العميق والغائر داخل روحها سامحك ربي يا علي ضربتها في مقتل ...
شافت تلفونها بعد ساعتين من اللي صار كان أسم ندى2 ظاهر وبكل تأكيد ما بترد هيه الأمور لعبه البنت لها كرامتها يا علي ((أنا في صف صفيه وما مني إذا صارت أحداث قاسيه لعلي بعد هذا الجرح))...
بعد مائيس تجاوب رسلها رساله ...
((ما عندي كلمه وحده أقولها اعتذر فيها ساعتين وأنا أفكر أيش خبصت وقلت انا مجنون مثل ما قلتيلي وأنا غبي وخسف لأني فكرت مجرد التفكير في ذي الفكره الوسخه عنك والله العظيم أني أحبك إذا الحب بيشفعلي عندك ارجوك عطيني ولو فرصه وحده ...ردي على مكالمتي ولو ما تتكلمي أنا عارف أنه ما يجيلك نوم قلبي ما يطاوعني اعيش وانا جارحك دقيقة وفي ليلة العيد ))
كتبت في دفترها بعد ما قرت كلماته....
[أعود لحدود الزمن مرة أخرى ]
((ليست مشكلة عظيمة أن تكون جاهل
لكن أعظم شيء في حياتك أن تكون واهم
وخصوصا في هذا المخلوق الأسطوري الذي يسمى الحب
شكرا علي لقد جعلتني أكون أكثر تعاسه وتمكنت من طعني بقوة في ليلة العيد ))
مره ثانيه يتصل ويتصل وما شي رد ...داخلها فرق متحزبه كل حزب له رئي يقول خلاص يعلي كسرتني كسر ما ينجبر وفريق يقول أكيد هذا حلم ووهم وفريق يقول انها لازم تعطيه فرصه ثانيه مهما كانت غلطته اللي يحب بصدق يسامح واللي يحب ينسا كرامته واللي يحب يتقرب للحبيب بذراع دام محبوبه قربله بشبر ...
جاتها رساله ((ما قدر أكتب حبيبتي لأنك ملاك وأنا ما أستحق مثلك بس أنتي أحسن مني أرجوك ردي على أتصالي يمكن نتفاهم))
اتصل وهالمره ردت بعد ما أيس من ردها كانت الساعة على الثلاث ...
علي : قبل كل شيء سمعيني للآخر وبعدين حكمي وأنا مراح أرضى اللا تبقي معي ...تصوري أنك تحبي شخص من أنتي وصغيره بس كنتي تضنيه مستحيل وفي أيام صار ملكك وحقيقة أكيد بتصيرلك صدمه ... وفجئه طلع حب ثاني يسمى بنت عمك متربيه معك ذكرياتك بالمختصر ذكرياتها عرفت أنها تحبك كان من كان كان يثير في بال هذا الشخص سؤال أنا مع من لازم أكون
صفيه : وكنت أنا المكان الخطئ صح؟؟
علي : أرجوك صفيه أنا ما أقدر أسامح نفسي لو ما قلتيلي مسامحتنك
صفيه : يا علي أنته دايم توعدني وأنا أصدقك بس للأسف أنته شكلك تبعد الموعد وقصدك الحين فهمته
علي : والله لو تريدي الحين أجي أخطبك بجي
صفيه : أنا ما أريدك تجي إلا لما تحس أنك تاخذ القرار بكامل أرادتك
علي : عيدي ما يله طعم دون رضاك ...أنا غلط لأني مجنون ما عندي عقل
صفيه : بصراحه أنته شفت مني شيء ينعاب ؟؟؟
علي : ليتني مثلك
صفيه : آسفه علي ما أقدر أكمل هذي المكالمة أحسني في شيء غلط من البداية كان لزم أخليك عند نخلتك ذاك اليوم وروح لبيتنا وأواصل حياتي مثل العادة
علي : ارجوك
صفيه : انته ارجوك كفايه خذينا وقتنا وخلاص
علي : من قلبك ؟؟؟ أنا أدري أن قلبك ما يطاوعك
صفيه : ما عليي منه تبعته مره وانتهى الموضوع
علي : بهذي السهوله كل اللي قلتيلي اياه كان كلام
صفيه : كان كلام يفرق عن كلامك انه صادق وما فيه نية خايسه
علي : طلبي مني أي شيء إلا تقولي أن الباب أنسد في وجهي
كانت الساعة في حدود الأربعة وأم سلطان جايه لعلي يقوم ينجر العرسية مثل عادته ((العرسية أكله عمانية تعد رسميا في يويمين محددين في السنة هما يوما العيد نزين ما هما عباره عن أرز يضرب بالمنجره لحد ما ينهرس ويعد بلحم أو بدجاج ويقدم مع الترشه اوالسمن ...)) ...
بعد ما فتحلها الباب ....
أم سلطان : مالك ولدي كذاك مو كنت تصيح واموه ؟؟
علي : كنت نايم مو أصيح الله يهديك
أم سلطان : روح مش دموعك عيب الرجال يبكي ولو في رقاده ...هذي بعدها ناس تبكي وهيه راقده سمعنا الخلق تتكلم وتمشي لكن تبكي ما سمعت وحدي بعدني
دخل علي داخل غرفته بعد ما خبر أمه أنه ما يقدر يسوي شغله الطبيعي في هذا الوقت من السنه وقالتله ما عليه عيسى موجود ويقوم بالواجب ...كان الأتصال مع صفيه شغال وسمعت كل شيء خاف يقفل المكالمة وما ترد عليه مره ثانيه ...
صفيه : أنته تبكي ؟؟
علي : اشوفك تتبخري بعد ما كنتي في أيدي
صفيه : انتي تبكي ؟؟جاوبني
علي : لا هذي امي الله يسامحها نظرها ما ذاك الزود
صفيه : أسألك أنته تبكي
علي : صعب اتخيل افقدك وانتي الحين تقوليلي بتنسيني
صفيه : بس دموعك غاليه
علي : كلمه وحده أريد اسمعها منك حبيبتي ارجوك قوليلي مسامحتني
صفيه : ........ ........ ........ أنتظرني بتصلبك بعد دقائق أحس نفسي بختنق
سكرت التلفون ومرت سبع سنوات ثقال على علي والحق انها مجرد سبع دقائق كانت صفيه تلم شتات نفسها وتحاول تكون مثل الأول مثل ساعات من الحين لا أكثر بس للأسف من سنته انه يروح وما يرجع للأبد يعني لو تسمعوا الساعة تتحرك الحين ...هذا الصوت في ذي الثانية وذا التاريخ من ذي السنة ما يرجع دايركت يسير لنسيان أو لذاكره بس شيء اللي ما مستحيل أنك تصنع اللحظه اللي تحبها مرة ومرتين وخمس...اتصل علي ...
علي : انتظرنتك كثير
صفيه : علي انته تحبني
علي : احبك شويه عليك
صفيه : ليش مرات أحس العكس
علي : لأني فاشل ما أعرف أوصلك شعوري وغبي ما أعرف أتكلم ....ارجوك صفيه نفتح صفحه جديده
صفيه : أنا ما طويت الأولانية عشان أفتح ثانية
علي : إذا سامحتيني ما يهمني في أي صفحه أكون ...أنا آسف
ضمت شفتيها لداخل فمها وغمضت عيونها ...
صفيه : وأنا مسامـ....((بكت))
علي : أرجوك
صفية : مهما كان لا تعيد كلامك مرة أنا بتنازل لأني أحبك
علي : احبك لو نفسي تخادعني بغير هذا الشيء في مرات مجنونة
صفيه : تصبح على خير أنا بنام نص ساعة لحد ما يأذن الفجر
علي : بعدك زعلانه مني أنا عارف أني ضيعتك من يديني ليت لساني انقص
صفيه : عليان بس لا تدعي على نفسك
علي : الحين انتي راضيه مني على الآخر
صفيه : من أكدلك ؟؟؟
علي : لما تقولي عليان اوعلي اوحبيبي أعرف مزاجك
صفيه : خليني أنام الحين((من غير نفس لانها بجد ما فكرت بايش تناديه))
علي : عيدك سعيد وأنا آسف أني عكرت مزاجك في ليلة العيد...لا تشكي في كلمتي أنا أحبك ولا تسمعي لعلي المجنون لو قال كلمة غيرها...لحد الحين ما محصل الكلام المناسب
سكرت صفيه المكالمة وكذاب من قال أنها كانت زوبعه في فنجان وهديت أضن اللي صار أكبر من أنه يحل بهذي الطريقة صفيه الحين ما هيه اللي اتصلت عليه أول الليل ...
أذن المؤذن لصلاة الصبح وراح الناس لصلاة وبعد ماردوا بدى العيد نهضوا الصغار بديت أستعدادات العيد الأخيرة كانت الشمس ما طالعه بس نورها بدى يلقاله مكان بين الظلام عيسى كان آخر سعادة ناهض من الصبح مبسوط وعلي يعني بس ما ذاك الزود والبقية كلهم فرحانيين إلا كوثر ما كانت تحس بالعيد مثلها مثل صفيه اللي انقلب عندها كل شيء في ضرف ساعات لبست ملابس العيد وكانت دهداشه عمانية مع باقي الملحقات أمس كانت تشوف عمرها في المنظرة تتخيل القلب((العقد))اللي هداها ياه حبيب القلب كيف بيطلع عليها في يوم العيد أما اليوم كانت متترددة تلبسه ولا لا وقررت انها ما تلبسه بصراحة هيه ما اتكلم علي إلا لحاجه وحده أنها تظمن يجي يخطبها وينتهي هذا الفصل السري والمخيف فهيه ما تعرف إذا قلت لعلي خلاص القصة أنتهت يمكن ينساها ويروح في دربه وتبقى هيه في عقدة ألم تلازمها طول حياتها رغم أن علاقتها مع علي ما تطورت أكثر من مكالمات وهدية يتيمة ...
فاخره مجننه ندى ما راضيه تلبس ملابس العيد تقول أن أمها لازم تلبسها وما أعرف أيش الحكمه من هذا يمكن غيرانه من محمد ...
ندى : تعالي خلصيني تراني تو بسير عندهم كوثر
فاخره : سيري أمي تلبسني
طلعت ندى وكانت لابسه ملابسها ومتكشخه للعيد وسارت بيت عمها تشوف كوثر متأكده أنها بعدها في سريرها ما ودها تطلع المخرج((المخرج:مكان يتكون في العادة من قسمين القسم الأول تكون فيه صلاة العيد والقسم الثاني يجلسن في النساء اللي ما يصلن وبين القسمين في أولاد وباعة من البلد يبيعو ألعاب وحلويات وكذا اشياء ...ويكون هذا المكان اللي هوه المخرج مخصص لصلاة العيدين وفعاليات ثانية عامة ))...
علي بعد مصلى الفجر راح لعند أمه وأبوه وهناهم بالعيد وسلم على الكل وهناه بالعيد حتى عيسى صافحه وقاله عيدك سعيد وعيسى كان في المناسبه وقالة عيدك أسعد ...ودخل غرفته وقبل لا يلبس ملابس العيد الدهداشه والمصر اتصل على صفيه ...
علي : أحلى الأعياد يا أحلى عيد فحياتي
صفيه : عساك من عواده
علي : صافي صارحيني وكوني صادقه معي أنتي سامحتيني
صفيه : لا تكدرني علي أكثر أجل كلامك لوقت ثاني
علي : أي وقت ثاني بجد أنا أحبك بس كنت متلخبط ذك الساعة لازم تتحمليني ...تعرفي قبل لا تتصليبي أيش ندى قالتلي صاير
صفيه : قول
علي : تقول أن كوثر حاولت تنتحر
صفيه : مستحيل
علي : ما مستحيل هذي الحقيقة الأنسان يسوي أشياء غبيه في بعض الأوقات ...لما تصلتي ما كنت في وعيي كنت في صدمة من هذا الخبر
صفيه : بس كلامك
علي : ((قاطعها))إذا ما تتحمليني في وقت فرحي وحزني وقت رزانتي ووقت جنوني كيف تقولي تحبيني
صفيه : طلعت الحين أنا ما حبك ؟؟
علي : نزين سامحيني قوليلي مسامحتنك وهذي أنتي عارفه أيش السبب
صفيه : انته ليش ما قلتلي من الأمس هذا الكلام
علي : كنت ما عارف أيش صاير فيني أنا كنت خارج الخدمة
صفيه : أنا قلتلك خلاص أنا مسامحتنك
علي : ما بهذي الطريقة هذي ما طالعه من قلبك أنا أريدك صفيه اللي حبيتها
صفيه : نزين أنا أقولك أني مسامحتنك من قلبي
علي : حلفي بربك
صفيه : والله العظيم من قلبي
علي : عطيني بوسه
صفيه : بعطيك سطار عليانوه
علي : توك رضيتي فديتك يحقلك تتغلي
صفيه : تحبني علي
علي : بعد حجاج بيت الله الحرام في ذي الساعة أحبك
صفيه : الحين بروح ألبس هديتك
علي : بغار
صفيه : ما عليك منهم كلهم أنته خذيت قلبي
علي : ذكرتيني وين هديتي
صفيه : موجوده بس ما أعرف كيف أوصلها
علي : أيش رايك بطريقتي ؟؟
صفيه : لا قلبي ما يستحمل
علي : طيب ما عليه يكفيني رضاك الحين بسكر لأني تأخرت عليهم
صفيه : وأنا تأخرت
علي : مع سلامة باي
صفيه : حياك الله ............لا تسكر
علي : ليش
سمع صوت بوسه خجوله جايه من الناحية الثانية وبعد شويه جته رسالة من صفيه ...
((هذي هديتك لا تطمع في وحده ثانيه ولا تطلب غيرها في حياتك))
((أحلى هدية فحياتي يا حياتي بس دايما أنا محتاج لوحده مثلها))
((ما قبل الزواج هذي زلة أعتبرها))
((نفسي أجي أكلك لو تذوبي في دمي بس))
((ما متفيقه لفلم دراكولا..اهلي ينادوني تأخرت عليهم بايااات))
أيش التفسير لهذا اللي صار هما يلعبوا علينا وا كيف قبل شويه كانوا خلاص بيبتعدوا الحين رجع كل شيء أنا قلت حكاية الزوبعة في الفنجان والخرابيط الثانية وفي النهاية يرجع كل شيء على ما كان بالله أبغى تفسير واحد بس صدقوني ما شي إلا تفسير واحد هو الحب هذا الشيء العجيب سبحان الله كيف قوته يبني أمم ويهد أمم إذا كان صادق كان نهر يروي الأراضي ومعناه الخصب بس إذا كان كذب وكله خداع يتحول لنهر غاضب لطوفان جارف يعني الموت البطئ يعني أنك تعيش دون روح تمشي دون هدف تتنفس دون هواء يالك من حب تفعل ما تشاء في قلوب المحبين تجعلهم في الهيجان وفوهة المدفع وتريحهم في أكناف الجنان في تارة أخرى تذوقهم من حر العذاب وشديد التعب...
راح علي وجلس مع كل أهله من بيتهم وبيت عمه كانوا جالسين مع بعض أقصد الرجال في صوب ونساء في صوب حول الريوق العرسية أو العرسي بلهجة ثانيه من عمان ...كانت كوثر جايه بعد إلحاح غير طبيعي من ندى كانت مثل الوردة الذابلة تموت بشويش أما عيسى كان يشوف عليها ويفكرها مستحيه منه يعني أمس خاطبها واليوم جالسين في بيت واحد أكيد بتنكسف منه هذا كان تفكير عيسى بس لو دريت يا عيسى أيش دار وأيش حصل أمس كان يمكن غيرت رايك من الزواج هذا إذا كان فيك قلب يحس أما سيف كان يطالع ندى من أول ما وصل لأنها طلعت قبلهم للبيت نظرات مكشوفه ومفضوحه مهما حاول يخليها سرية ومن تحت لتحت وندى كانت مثل العادة القنديل اللي يضوي حوله المكان حيوية وإعلان دائم لمعجون الأسنان ما شاء الله ضحكتها من الغنز للغنز ...
عبدالله : هيه تراك زودتها
((كلمه بصوت خافت ما يسمعه غيره))
سيف : أيش سويت أنا ؟؟؟
عبدالله : شوف على الأكل ما على نقط نقط
صفيه سارت عند جدتها وسلمت عليها وباركتلها بالعيد بعدين راحت عند أخونها وأبوها وكمان هنتهم بالعيد وجلست مع أمها وفتحية وكلت العرسية والفرحة تبان من وجهها كانها بدر ما شاء الله عليها فوق جمالها زايده جمال بدر رباتعش الليلة ضاوي ...
صفيه : وين الترشه
فتحيه : عند الرجال قومي جيبي ماعون
صفيه : عارفين أني أبغى ليش المشاوير
أم منصور : هذا المطبخ عقت حصاة قومي جيبي
صفيه : وين ولدش الطرطور أطرشه
فتحيه : جالس يوكل قومي وحدش بو يبغى شيء يسيرله
ما شيء أمل طبعا تحصل هذي الخدمه قامت على المطبخ ورجعت مكانها ...خلصت صفيه من العرسية والكل خلص والحين بدأ الشوط الثاني من العيد والجزء اللي يفرح أغلب الصغار والكبار هوه رمزي أكثر مما هوه مادي أكيد فهمتوني ....العيديه على كل من يشتغل فرض عليه العيديه لكن كم هذا حر فيه فل ينفق كل ذي سعة من سعته بدها صفيه المقسوم كالعادة والحريم ولو كانن يشتغلن في غالب الأحيان لازم ياخذن عيديه وبما أن صفيه هيه الأخت الوحيد لهم فالعيدية تكون سمينه ولها وزن ما راح أخبركم كم لأنها بصراحة ما خبرتني عندها تحفض في الأمور المالية ...

ــــــــــــــيتبعــــــــــــــــ


ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




بديت الزيارات البينية القصيرة قبل لا يطلعوا مشهد العيد وتكون في الغالب بين العايلات القرابة بينهم من النطاق الأول المهم أجتمعت الرجال في كل الحلة وكل سنة يزيد حد مشاء الله العمانيين شعب ولاد اللهم لا حسد بعد ما تخابر الرجال وخذ الصغارعيديتهم مرة ثانية من عند ذا وذاك تحركوا صوب مشهد العيد وراهم الحريم لما تشوف القرية تحصلها متوزعة مربعات كل مربع تحصله يعود لعائلة تعود لنفس الجد العود مثل حلتهم علي وصفيه هذا ما يعني التحزب والنعرة لكن يعني أن العائلات تعود في الأصل لجد واحد تفرع منه البقية لذلك لما تخرج العئلات للعيد من الحلة تعتبر هذي الجماعة عائلة وحده ...
أول كانت الشلات من أشباه ((قولوا ما قال عنتر موت في العز جنه صاحب الحق يظهر ...إلخ ))هيه اللي يقولها الرجال وهما رايحين مشهد العيد بس الحين اكتفى هذي الشلات اللي تسمى الرزفات في الرجعة من صلاة العيد أما السيرة الحين يقال فيها التسابيح والحمدله والحوقله وبقيت العائلة لحد ما يوصلوا مشهد العيد تتفرق العائلة الرجال صوب المصلى ونساء في صوب والأولاد في صوب ومجموعة متهربة من هنى وهنا في غير مكانها ...
((أنا عمري ماراح أقول أن المجتمع العماني كامل أو أدور فيه الكمال قد يقول بعض العمانيين أن كل اللي قلتله من قبل من قصة ما يمكن تدور في الواقع واقولكم كلامكم صح وخطئ في نفس الوقت...لو أن الواقع بس يكتب كانت مهنة المؤلفين أنقرضت من زمان هذي إذا ظهرت في الوجود من أصله ...حسيت أني محتاج هذي السطور لا توقفوا عندها كثير)) ...
بعد ما خلص الإيمام صلاة العيد سلم وكمثل العادة لازم حد يطيح في مأزق التكبيرات ويسجد أو يركع وتظربه الطامه والخجل لما يشوف نفسه وحيد ساجد من بين هذي الرجال كلها ((أتذكر أحساسي لما صليت أول مرة وسجدت وحدي والكل واقف كنت محرج حسيت عيون المصلين كلهم تراقب زلتي بس عرفت أحول الموقف من إحراج لموقف مضحك ))بديت الحين خطبة العيد بعض المصلين نزلوا تحت يسولفوا وبعضهم جلس يسمع وهم الأغلبية ...
من الشباب اللي نزلوا علي راح وقف عند شباب يعرفهم على غير المنوال لأنه هذا العام عام غير فيه حد في الصوب الثاني ميت يشوفه ...
تلاقيت العيون على خجل صفيه ما عرفه أيش جاها كل يوم تتكلم معه وما خذه راحتها أيش صار يعني لأنه قدامها تشوفه على الهواء مباشرة أكيد الأجابة الصحيحة تصورت نفسها لو ذاك اليوم نكتب اللقاء أيش بيصير فيها أما علي ما رفع عيونه عنها كانت شيء خيالي ما ينوصف يشوفها ايش ملكات جمال العالم قدامها في عيونه ما شيء قلبه طايح في رجوله لحد ما قطع خليل عليه الأرسال ورتاحت صفيه من النظرة كانت محرجتنها حيل تظن أن كل الموجودين متابعين للي يصير بين عيونهم ...
خليل : ما خبروك الشباب ؟؟؟
علي: أيش ؟؟
خليل : بنطلع وادي بني خالد
علي : من ومن بيسير؟؟
خليل : أغلب الشباب سليمان ما بقى حد ما قاله حتى السمجين((السمج::ثقيل الدم))
علي : عن تقول فتحي جاي تراني ما أطيقه ولا أدانيه
خليل : ما جاي ما عنده أجازه
علي : ربي يحبني لما وزعه الجيش في كتيبة صلالة
خليل : هههههه قاتل حد من حيانك
علي : كذاك لله فلله ما أطيقه
خلصت الخطبة وبعد دقائق من نزول الرجال نزل الكل بنفس الترتيب الرجال قدام والحريم ورى بس هذي المرة الرجال كانوا شالين رزحة لحد مكان معين وسط البلاد عملوا حلقه وبديوا في فن عماني حماسي كان أول يأدا قبل الحرب لكن اليوم تحول لفن مسالم وهو فن العازي واحد داخل الدائرة يعزي ويقول مثلا ::الألف ألفت المثال والله واحد ماله مثال ....يرد عليه الكل في صوت واحد ..وسلمت...((إذا تفيقت برجع وكتبلكم بتفصيل أكبر لأنه فن ثقيل ورصين وجميل ما أبغا أظلمه لأني مستعجل في الكتابة.)))
وبعد ما تذبح ذبايح وهدي العيد يشتغل كل واحد بثوره ويتحرك اليوم مع اللحم والمشاكيك والمقلاي والشواء في آخر اليوم يحط الراس و بعض القطع الكبيرة من اللحم في خصفه أو شوال ويحط داخل معه شوع أو ورق موز أو ورق زام ويربط زين زين زين ويعق في التنور وتنور في العادة يكون جماعي لكل أهل البلاد ....
علي عق خصفتهم ورجع البيت خذ سبحه ساعة النوم اللي خذها ظهر معطيتنه نتيجه أما صفيه ما ذاك الزود اشتغلت ما شاء الله الرجال قاضين على كل شيء ما عدا الطبخ ما باقيه إلى القلية((القلية::تجمع شحوم الذبيحه كلها وتعق في مرجل وينظافلها بهارت وتطبخ لحد ما تنصهر وتصير سائل بعدين تعبا في أواني تستخدم بدل الزيت في المرق والقبولي وفي العادة تكون آخر من يجهز في أيام العيد)) على المرجل وبعد شويه بتجهز ...
بعد ربع ساعة خلص شغل اليوم الأول من العيد وعلى حدود التسعة جلست عيلة أبو سلطان و عايلة أبو عمار مع بعض وتقهويوا وكلوا حلويات العيد من سالفة لسالفة ومن موضوع لموضوع حتى وصل الموضوع لموضوع الزواج هنا تكلم أبو عمار ...
أبو عمار : أبو سلطان أنا باغنك في موضوع لو أن الوقت ما وقته لكنا خوه مبينا موعيد ورسميات
((سكت سكتت كلام الكبار تحس الفواصل بين كلامهم لها دور وأهميه))
أبو عمار : أنا والأولاد كنا باغيين نجيك زيارة بعد كم يوم لكن جمعتنا اليوم تامه وما شي أنسب منذا اليوم لهذا الموضوع ...ولدك سيف عاد رجال وجاهز وما قاصر عليه قاصر ما بقيه عليه غير الزوجة الصالحة وأنا والدته ما شفناله بنت أنسب من ندى
أبو سلطان : هذي هيه حيتك سألها
قامت ندى من مكانها ووجها مثل الطماطة الحمرا حرارة وجها فوق الأربعين ...
أبو سلطان : أنا موافق لو يجي يسكن عندي وما احسبها طالعه من بيتي خارجه من بيتي وداخله بيتي ((توجه صوب كوثر اللي جالسه في الآخر بعيد عن الأنظار))ونتيه قلتي موافقه أنشاء الله ؟؟؟
أم عمار : محلاها ترفض
أبو عمار : زواجهم أيكون في يوم واحد هيه وبنت عمها
عمار : نقرى الفاتحه وا بعدها ما جا وقتها
أم سلطان : ما شي زواجه بالغصب
كوثر تبعت صديقتها بس ما من الحياء من الغيض من البركان اللي شويه وبينفجر ...عيسى وسيف جالسين صمتا كل واحد يشوف في نقطه علات تجي عيونهم في عيون حد من الحاضرين سبحان الله حتى الرجال تخجل من هذا الموقف هوه ما خجل لكنه شعور كيف أقولكم والله ما أعرف لأني ما خطبت لحد الحين ولساعتها خير اللي خطب ومر بالموقف يخبر البقية يعني سويوا جمعية تعاونية ليش لا ليش الحسد خبروا بعظكم بعض ((عارف اني غبي لا حد يقولي!!))...
داخل غرفة ندى الثنتين متقابلات على السرير ...
كوثر : أنتي موافقه على سيف
ندى : أنا ما رافضه
كوثر : ما لأنه أخويي بمدحه لكنه يتحمل المسؤليه ومتفهم صحيح أنه هادي بالعكس هذي ميزه بين رجال هاليومين كالواحد شال قبة بليس
ندى : يعني ما
كوثر : قولي موافقه لأني بصراحة سعيت في هذي الزواجة كأني خطابه لا تفشليني
ندى : مو قالولك تو مخطوبه وتو أوافق ايقولوا ما صدقت تنخطب
كوثر : نزين خبريني
ندى : كما قلتلك أنا ما رافضه بس أبغى أفكر
كوثر : ذاك اليوم لما طحتي مريضة أنا فهمت شيء واحد أنك تهتمي لكلام سيف أكثر من أي حد ثاني وهذا أن دل على شيء يدل على الأهتمام
ندى : أنتي دكتوره نفسيه
كوثر : أنا فاهمتنك زين
ندى : فاليوم اللي تردي فيه على خطبتك من عيسى أنا برد جوابي
كوثر : خلاص أنا رديت سمعتهم برى يقريوا الفاتحه
ندى : كلها شكليات
كوثر : خلاص أنا بوافق
ندى : ليش غيرتي رايك ؟؟
كوثر : إذا رفضت راح اسوي لزواجك حسابات وأنا ما ارضى أخرب زواجك
ندى : لا تضحي من أجل حد في زواجك هذي حياتك
كوثر : تذكري أول أيام المدرسة لما أقولك خربانه خربانه
ندى : تقوليلي خربانه ومن هنا تحصلي مجموع فالحة تعطيني رسائل سلبيه
كوثر : بس شكلها خربانه هذي المرة بالفعل ما مزاح
ندى : قولي لا كل شيء بيدك
كوثر : أنا موافقه وبعد بكره بيجيكم الجواب رسمي .. خلاص ما فاضل شي أنتظره بشوف المستقبل أيش فيه
علي جالس معهم صما بكما الكل بيتزوج وهوه اللي ميت على الزواج ما قادر يتزوج يعني بالعقل توك مخلص من الدراسة وما عارف نفسك تكمل تعليمك أو تشتغل وما عندك بكش((بكش::فلوس))تكفي مصروفات الزواج أيش تسوي أكيد بتصبر ليش صفيه ما تشوف هذا الشيء يمكن لأنها بجد تمر بضغوطات مختفيه ورى فرحتها وسعادتها وفي أقرب الفرص تظهر على السطح علي كان يفكر في الحل الوسط اللي يرضيها ويريحه ما في حل إلى الخطوبه ويتاجل الموضوع إلى بعدين للوقت المناسب هذا الحل يحتاجله كلام مع أمه هيه تعرف كيف ترتبله هذا الموضوع ما بشكل خطبه بشكل أنها تتكلم مع أم صفيه وتخبرها عن رغبت ولدها في بنتها لكن بعد ما يكون نفسه وبدغري من الكلام يحجزها من الخطابين وتكون شبه مخطوبة ((في واقعة حقيقية تمت بهذي الصورة على علمي كان واحد يتعلم في الكلية سنة ثانية قال لأمه السالفة راحت الأم وحجزلت البنت لحد ما خلص وشتغل وكون نفسه بعدين راح وخطبها رسمي وتزوجها أكيد كان الموضوع برضى البنت أنها تنتضره وتراعي ضروفه ))ما في غير ذا الحل يا أبوحميد ...
انفض المجلس على العشرة ونص بعضهم خرج البلاد يشوف الشباب ويرمس معهم والقسم منه راح لغرفته والله أعلم أيش صار ناموا ولا كانت ليلة العيد ما يلنا حاجه المهم أن سيف كان طاير من الفرح وكوثر كانت واجمه وجهها شاحب وذبلانه وندى ما عارفه تقول موافقه ولا تقول رافضه كانت بين البينين بس غالب الضن أنها أتوافق وهذا كلام قالته لكوثر قبل لا تروح ....
عيسى بعد ما ساروا عمه وعياله جى عند أخته في مره غريبه عليه دق الباب ودخل عند أخته ...
عيسى : كوثر ما قالتلك شيء ؟؟
ندى : تطمن بتسرك الأخبار
عيسى : بربك حلفي ؟؟
ندى : قريب في هذي الأيام هيه قالتلي موافقه بس لا تقول لحد
عيسى : الحمد لله
ندى : عيسى سمعني لمرة وحده في حياتك ... استحمل كوثر وقبل لا تعمل معها أي شيء عد للعشرة
عيسى : ليش دايما تحسسوني أني وحش أنا أنسان مثلكم ما آكل لحوم البشر
ندى : عارفه بس أذكرك استحملها لأبعد الحدود وكون حنون في تعامل معها
عيسى : أنتي أمها توصيني عليها هذي زوجتي يعني ما تكوني أحن مني عليها
خرج عيسى من عندها ودخلت أمها وهذي هيه أول حلقات الضغط عليها للموافقه وهذي في كل بيت وكل عيله علي كان في غرفته قافل باب الغرفه ومطفي الأنوار ومشعل كم شمعه ومبخر الخرفة ببخور العيد الغاوي والجو رومنسي على الآخر سمع تلفونه رن قال صفيه بس الرقم يقول لا ما هيه هذي لطيفة ...
لطيفة : عيدك سعيد
علي : عيدك اسعد ...انتي ما مليتي من لعبة القط والفار
لطيفة : يعني جزاتي اهنيك بالعيد
علي : فيك الخير
لطيفه : ما خبرتني عن علومك
علي : عذريني عندي اتصال مهم بعد شويه وما أريد اضيع دقيقة وحده
لطيفة : معاها
علي : من تقصدي ؟
لطيفة : اللي خليتني عشانها
علي : للأسف ضنك صحيح
لطيفة : ما راح تتهنابها صدقني وأنا أوعدك
علي : ما تخوفيني تراك
لطيفه : بالمناسبة أسمك طالع في بعثة لبريطانيا وهذا خبر مؤكد
علي : يديم سيادتكم فوق روسنا ما قصرتي لك عيديه على الخبر
لطيفه : عيدتي بتوصلني لا تخاف
علي : لما توصلك خبريني الحين بخليك لحالك
لطيفه : مبروك على البعثه قبل لا أروح ... تراني تدخلت حتى جت بأسمك
علي : علمي اللي رافعني ما الواسطه
لطيفه : حاضر السيد علي كل شيء جاي صدقني بتندم
سكر علي المكالمة في وجهها ونزعت مزاجه يحتاجله الحين سيجارة حشيش آخر روقان تضبط الجمجمة وتعدل الأرسال لا لا عذرا أضني خطيت في الكلام هذا كلام لحد ثاني ما حال علي...
راح سيف لعند أخته وسألها عن الأخبار إذا في خبر عاجل وخبرته بكلام ندى بالكامل وحاولت طمنه وهوه عامل نفسه ناسي للي صار امبارح ...
دقت الساعة 11 وصفيه ما ترد على مكالمته ولا تسكرها في وجهه شكلها مسوتنه صامت أو هيه في صوب وتلفون في صوب جابلها الأعذار وانتظرها وين العكس بين صفيه ولطيفه الفرق كبير الحب ما بالغصب والفولس والوصول الحب منحه ربك يخلقك في جسد واحد تكون انته النص ونص الثاني يكون في مكان يجمعك بيه الحب وللأسف هذا الأجتماع ما حتمي يمكن تموت وأنته ما لقيت نص جسمك وروحك وعقلك يعني شوف بنظريتي هذي كل البشر انصاف ناس اضن من كذاك يقال البشر ناقصين ؟؟؟؟....
صفيه كانت جالسه مع أهلها يرتبوا الرحلة مالهم وقرروا تكون في رابع أيام العيد وانتفض مجلسهم على الساعة يدعش ونص وطلعت على غرفتها بدلت ملابسها وشافت تلفونها ولقيت مكالمات من ندى2 الله يهديه أيش باغي ندى2 6 مكالمات خير إن شاء الله الظاهر عليها واجد يحب صفيه ...
علي : أخيرا
صفيه : جالسه مع حياني نجهز لرحلة
علي : أي رحلة ؟؟؟
صفيه : باغين نظرب لفه على بديه و صور وراس الحد و الباطنه ومسقط ونروح صحار والآخر نوصل مسندم
علي : حوه عليكم هذي رحلة مجلان حول العالم ما طلعت العيد
صفيه : ويمكن نمر دبي الامارات
علي : أما أنا الفقير بطلع مع الشباب وادي بني خالد
صفيه : بس رحلات الشباب غير
علي : ما فهمت كيف ؟؟؟
صفيه : أغاني ومزاح على الآخر ومياعة وراس شيشه
علي : بس أنا ما شيش
صفيه : متأكد ؟؟؟
علي : والله ما أكذب عليك ما عمري رابعت الدخان
صفيه : أها بس تكون لعاب تراه شيء يجر شيء
علي : أنا أذكا من أني اضيع حياتي على السجاير والشيشه عدت لما أريد أضيع أجيب من الآخر بضرب أبر هروين
صفيه : هههههه ...يعجبني تفكيرك بس لا تحاول تفكر كثير
علي : مردوده ضحكي أنتي ...اليوم في بيتنا صارت خطوبه ثانيه سيف خطب ندى
صفيه : ما شاء الله ربي يتمم بالخير والله فرحتلها ندى
علي : أكيد تحبيها لأنك تحبيني صح ؟؟؟
صفيه : ما يحتاجلها كلام لا طبعا...ندى اللهم لا حسد بصراحه ذخر وعون لما تحتاجلها
علي : قبل لا أنسى باغي أسألك أيش بقيتي للفقيرات للي جنبك اليوم الله يسامحك حاولي تخففي ما عندي قلب بيجيني الضغط
صفيه : ((ما فاهمه)) مو سويت ؟؟؟
علي : شفت حالك في المنظره قبل لا تطلعي اليوم الصبح
صفيه : هيه ليش ؟؟؟
علي : الله يسامحك ما جى على بالك تخففي شويه وترفقي بحالي يعني أنا أتحمل كميت هذا الجمال مرة وحده
صفيه : هههههه ... خجلتبي بين البنات ما شلت عيونك
علي : منك السبب أنا بصراحه ما أقاوم الحلاوة
صفيه : كنت باغيه ارسلك رسالة تلف وجهك
علي : ما اضني بسمع الكلام ... بعده أسمي ندى2 ولا تغير
صفيه : بعده لباكر
علي : غيريه كتبيلي شيء أجمل
صفيه : مثلا موباغي بو مخاط هههه...ولا أقولك أفضل بو جزم ((الجزم مرض جلدي يجي للأطفال عاده اللي يلعبوا كثير بتراب وهوه تشقق في الجلد مؤلم ويطلع دم شويه قليل وأنا بصراحة في طفولتي ما مقصر في التراب عانيت من الجزم لا تخبروا حد اني كنت لاعب تراب محترف))
علي : ههههههه بجد غيريلي اسمي
صفيه : وانته ايش هامنك يعني انا أقرأ الأسم
علي : لما تقري الأسم يعطيك أحساس مبدئي للمتصل
صفيه : نزين بسميك عليان
علي : بدون عليان
صفيه : ما يستوي أما عليان أو يضل كل شيء على حاله
علي : في حل وسط سميني عليان وضيفي كلمة حبيبي
صفيه : عليان حبيبي أو حبيبي عليان
علي : كله واحد من وين مبديتي تنتهي هنا في قلبي
صفيه : أنا بسكر أغير الأسم وتصلي أشوف كيف الأحساس الجديد
بندت الأتصال وراحت للأسماء وبديت تغير الأسم لكن ما كملت باب غرفتها حد وراه ودليل هذي الدقات اللي تجي قامت تشوف حصلتها فتحيه ما تتلها كيس فيه مكسرات من عادتهم هيه ومنصور يشتريوا مكسرات ويوزعوها على أهل البيت في العيد والمناسبات مثل ليلة 15 رمضان بس ليش هذا الوقت ((ما كأنها الساعة 12 وقت متأخر ؟؟؟!!!))...
خذت صفيه الكيس ورجعت لمكانها صلحت شرشفها عشان تدخل تحته قامت نفضت تلفونها في الأرض أصل تلفونها من النوع النعنوع تفرتك شطفه شطفه كل شيء في صوب ولا حياة له من بعد هذي الطيحه وبطلنا الهمام ضغط على زر الأتصال بس الصوت يجيه تعذر أيش صار ما عارف قال يمكن كذا ويمكن كذاك لكن للأسسف كل الأنتظار ما جاب نتيجه هذا الفجر بيأذن وهيه ما ردت عليه هو بصراحة ما أنتظرها لحد هذا الوقت لأنه نام بس نومت الخايف يحاتي أيش صارلها عسى المانع خير وهيه لمت تلفونها وجلست تعاتبه :::يعني ما بغيت تنكسر إلا اليوم لما أحتجتلك أنا ليش قمت من مكاني هذي ما توحي تجيبلي السم المكسرات الصبح ...وهلما جرى من هذا الكلام ...
نهض علي من نومه على أمل يلقى مكالمة لم يرد عليها أو رساله جديدة لكن ما في شيء من كل هذا ...
علي : هذي ايش صارلها
راح صلى الفجر ورجع البيت وضبى المشاكيك لريوق((المشاكيك لحم مبزر بخلطه من البزارات والملح وثوم يشوى على الفحم وتسمى عملية الشوي بضبي لذلك تسمى المشاكيك أيضا في عمان بأسم المضبي وأضنه يشبه الكباب))وعلى حدود الثمان خلص وكان أهله ينتظروه وما ناقص غير المضبي وهوه ...بيت عمه اليوم ما بيجيوا هم علي بيسروا عندهم يوكلوا الغداء وهوه الشوا اللي عاقنه علي بنفسه في التنور اليوم بعد صلاة الظهر بينبر أو بيطلع ...
صفيه ناهضه من الصبح تجمع البيت وترتبه لأن اليوم كثيرين يجيوا عند جدتها يباركولها بالعيد أهل الحارة وحريم من البلاد يمرن يسلمن ويطلعن يحس كبير السن أنه بعده مذكور بين الناس وله منزله عندهم ...بعد ما تريقت طلعت غرفتها تشوف حل لهذا الأختراع بغيت تشله لأخوها يوديه المصلح بس الرسايل اللي فيه والأرقام ما يتأمن عليها عند مصلح تعرف في ضعاف نفوس يخرجوا الأسماء ويتعبثوا فيها ما في غير حل واحد تلفون جديد وعلى هذا القديم السلام ...
ندى كانت ما خذه قرارها وما أخذ وقت لأنها مثل ما قالت كوثر كانت باغيه هذا الشيء يصير ولو ما قالت وصرحت يمكن هيه ذات نفسها ما تعرف أنها مهتمه بسيف في بعض المرات الأشياء تكون متخفيه داخل روحنا غيرنا قد يشوفها بس حنوه ما نشوفها لحد وقت ظهورها ضروري ...
خرج علي مع أبوه وراحوا يتقهويوا عند جيرانهم ويسلموا عليهم إلي هوه الشايب هلال وعلي رايح ويحاول يظهر عمره بين خوته في ذي الزياره لازم يترك أثر طيب عند شمج المستقبل وفي باله يسأل وينها ذي لا تكون هاجرت على غفلة وسكرت تلفونها ما عرفت كيف توصله الخبر أن تلفونها متعطل وما تقدر تكلمه ...
خذوا لفه على جيرانهم يسلموا عليهم ويهنوهم بالعيد لحد ما انتهى مشوارهم في المسجد لصلاة الظهر وبعد الصلاة توجهوا صوب بيت بيتهم أبو عمار للغدى كما العادة وبعد نصف ساعة جابو خصفه الشوى والظاهر نضيجه لأن بعض المرات تصير يطلع الشواء ني بعد ما خلصوا غداهم جلسوا شويه وإذا بصهيل يجي من داخل البيت الشباب ما عرفين أيش السالفه بس الموضع توضح بالكامل بعد دقائق ...
بارك الكل لعيسى وتمناله الحياة السعيدة مع كوثر وعلي ما عارف أيش يصير يعني بذي السرعة يكوثر توافقي عليه قبل أمس كنتي تريدي تنتحري واليوم موافقه ولله في خلقه شؤن وترتيبات أخرى ...
عيسى : الله يبارك فيك ...عقبالك
سلطان : تكفيني وحده ما يلي في صدعت الراس هذي ما مسويه الغدا وذيك ما ناهضه تجمع الصبح وكل وحده تفتن على الثانية
علي : زين تتزوج وحده ثانيه تعيش الأكشن
عمار : دورك قرب يا علي
علي : من أخلص دراسه أنشاء الله
سيف : ماذي الفاينل
علي : واصلتني أخبار أن لي بعثه في الخارج
عبد الله : ولا تتكلم ما حد بيحسدك
علي : ما مؤكد لما يصير رسمي أكيد بتعرفوا
أبو عمار : ما رديتوا علينا حميد البنت موافقه
أبو سلطان : كيه لأمس خاطبين
أبو عمار : ما من غريب خاطبين خلينا نفرح الولد شوفه جالس لايحدي ولا يبدي
عمار : ما عليك منه ذاك يرتب أمور في باله
أبو عمار : مخجل عينه يتكلم بس أنا أقولكم يقول أحد يتبرع منكم يسير يشوف الأخبار
عمار : تكلم ولدي ما تخجل ههههه
سلطان : مسيكين بو مخجل مالك باه؟؟؟ههههههه
سيف : مو أقول تراكم مكفيين
أبو عمار : أنا قايم أجيبلك الرد عاد أنته وحضك عن تقول أبويي ما باغي يزوجني
وبالحق وقف وسار عند الحريم في الصالة ونهم ندى على صوب وسألها عن ردها احترجت ايش ترد عليه تحس أن موافقتها عيب لكن الشيبه قالها كم كلمه من أنسان يعرف الدنيا ورجع لعند الرجال المجلس ...
صفيه شلت المواعين وراحت الفلج تغسلهم وبصدفة من بعيد شافها علي سايره قال ما شي حل غير الأيام الخوالي تعيد ما ضيها رجع للبيت وللمعلومة سيف الحين خطيب ندى وتقررت ملكتهم بعد ثلاثة أسابيع والعرس يتحدد موعده بعدين ...
وصل البيت علي وبدل وملابسه وطلع لما شافته فاخره طالع قالتله وين ساير قال رايح عند خليل غريبه يرد عليها ويحددلها لمن طالع سبحان الله اللي يكذب يبان من كلامه مهما حاول يكون كذبه قريب من الصدق ...
ما في مجال هذولي أيش جابهم كلهم هو اليوم يوم غسل المواعين العالمي ما في فرصة يتقرب حاول يلفت أنتباه صفيه وما شي فايده وسارت صفيه البيت وما عارفه أنه حد هناك ...رجع البيت وما في حل غير حل واحد حيلت الكتاب مسك الكتاب ومسك ورقه وكتب فيها سطرين يسألها ليش مسكره تلفونها ودور على أخوه محمد يودي الكتاب بيتهم صفيه ويوصله لصفيه يد بيد هوه ما وثق فيه لذلك تبعه لحد قدام الباب شافه يدق الباب بس الولد متعود على انه ينزرب على طول دخل داخل البيت وعلي ما عارف أيش يسوي كل ذى الوقت محمد كان داخل يسأل عن صفيه لما سألته أم منصور أيش القصة قالها جايب كتاب من عند علي حال صفيه الأم على نياتها ما تعرف أن داخل الكتاب رسائل العاشقين قامت خذت الكتاب من عنده وعطته عيديه وقالت سير هي توصلها الكتاب محمد نسى وعد علي أنه بيعطيه ريال بشرط يعطي صفيه الكتاب في يدها ...
راحت أم منصور لغرفة صفيه كانت نايمه وصحيتها من النوم ناولتها الكتاب وسألتها ليش علي راسللها الكتاب كان السؤال بريء ما يطلب الأجابة ...
قريت صفيه في الورقه ((حشى ما اسم تغيريه ايش صارلك من أمس لليوم وتلفونك تعذر ؟؟؟))



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




سكرت الكتاب لقيته كتاب مألوف عنوانه تاريخ عمان السياسي صاير هذا الكتاب بريد العشاق كل ما جت مناسبه حمل رسايل على ظهرة بس ياريت كان أسمه تاريخ الحب في عمان كان أيكون أزهى ...راحت لتلفون البيت وستغلت الفرصة واتصلت على علي منه ..
علي : وعليكم السلام ...أنتي وينك
صفيه : تلفوني أمس خترب وما عندي جهاز
علي : تتكلمي جد
صفيه : هيه ...لا طول السالفه أنا روحي على إيدي من مسكت سماعت التلفون
علي : والحين كيف بكلمك ؟؟
صفيه : بشوف جهاز وخبرك ...يالله باي
تذكر تلفون أي66 في الدولاب مايله حاجه وجت حاجته ...
علي : لا تسكري بمر قدام بيتكم الحين وحط كيس في آخر الجدار طلعي خذيه
صفيه : أيش هذا الشيء ما أقدر أعرفه ؟؟؟
علي : يالله باي بتعرفي بعد دقائق
عيسى كان في غرفته فاتح الكمبيوتر وشكله شابك في النت وشكي الأعتيادي أنه يكلم حد في الصوب الثاني بس من يكون يمكن يكون واحد من أصحابه في زنجباركما يقول أو عنده بزنز يتابعه في النت مثل الأسهم ما يندري عنه ...سيف داس على زر الأتصال على أسم ندى بس ما ندى2 ورن التلفون عندها في الغرفة كانت نايمه وما حاسه بشيء وكوثر جالسه في غرفتها تفكر في حياتها القادمه اللي أنقلبت فوق حدر ...
بعد نصف ساعة طلعت صفيه بعد ما تأكدت أن الدرب ما حد فيه وشلت بسرعة الكيس ودخلت البيت خشته تحت لحافها((لحاف قد يعني بالعماني حجاب))لين وصلت حجرتها ...ركبت بطاقتها وفتحت الجهاز وأول شيء سوته راحت ع الأسماء تشوف إذا رقم ما موجود كان مخزن في التلفون القديم وعلى غير توقعها لقيت أسم مخزن في الجهاز أضنكم ما نسيتوه أسم البنت اللي هديت علي هذا التلفون ...
اتصلت ....
صفيه : هلا
علي : هلابك ... كيف التلفون؟؟؟
صفيه : غاوي لكن تراه مؤقت وبرجعه
علي : بزعل منك يعني أنا قلتلك خذيه لك
صفيه : غاليي عليي قصدك ؟؟؟
علي : أسمعك تقولي بترجعيه هذي عطيت الشيخ علي عطيه ما من وراها جزيه يصبحا
صفيه : صبحا في عينك يا شيخ ملاوح
علي : ههههه ...غيرتي الأسم
صفيه : بسميك الشيخ ملاوح
علي : أحنا أتفقنا وخلاص
صفيه : أنا باغيه اعرف ايش مهتم باسمك في تلفوني لهذي الدرجه
علي : بس كيفي عندك مانع ؟؟؟
صفيه : لا ما عندي ... وأنا أيش مسمني؟؟
علي : مسمنك غير كل الناس
صفيه : خير أن شاء الله ليش غير عن الناس في رجل زيادة
علي : لا تحاولي تستغبي عارف أنك فاهمه ليش غير كل الناس
صفيه : أبغى أعرف منك ليش
علي : يكفيك تميز أني أنا أحبك
صفيه : يعني أنا من قبلك ولاشيء
علي : أنتي ولا شيء وأنا ولاشيء لما نكون بعيدين عن بعض روحي نخلقت لروحك وروحك نخلقت لروحي
صفيه : تحبني واجد عليان؟؟
علي : هذا السؤال بدا يتردد كثير وآخر مرة أرد عليه لأني مليت منه أنا ما أحبك أنا أتنفسك لو ثانيه توقفت بموت
صفيه : بعد الشر عنك جعل يومي قبل يومك
علي : من كثر ما تحبيني ؟؟
صفيه : تعرف هذا السؤال بدا يتكرر كثير وآخر مرة برد عليه لأني أحبك ما مليت نزين أنا ما أحبك أنا اتنفسك لو جزء من الثانية مرت بدونك أموت
علي : لهذي الدرجه معجبه فيي تقلدي كلامي
صفيه : من قال أقلدك أنته الله يسامحك عايش في عقلي وقلبي قبل لا أسوي شيء ولا أتكلم تكون عارف
صفر علي بفمه ....
علي : لا هذا غزل كبير تراني بغير من نفسي
صفيه : ههههه مجنون
علي : وأنتي مجنتني
سيف كان جالس يقلب في تلفونه حصل رساله حلوة قام رسلها لندى وندى لما شافتها خجلت منها ومسحتها هبال وعبط ...بعد خمس دقائق من الحين ...
صفيه : بسألك من ذي لطيفه
ما مستوعب علي أيش دراها هذي بلطيفه من قالها لا تكون وصلتلها ...
علي : من وين تعرفيها أنتي ؟؟
صفيه : ليش تغير كلامك ...أنا ما اعرفها بس الأسم ورقم مخزن في الجهاز وشفته
علي : لا تغيري ولا شيء هذي وحده قريبتنا
صفيه : ومو جاب رقمها لجهازك ؟؟
علي : عادي يعني يمكن الجهاز استخدمته ندى وخزنت الأسم يمكن
صفيه : ليش تتكلم بسرعة وتتنتع((تتقطع))
علي : لا أنا تمام أنتي أيش فيك
صفيه : أنا ما في شيء
علي : عجب مالنا نتنازع دام الأمور طيبه
صفيه : سأل نفسك
علي : سمعتي آخر نكته
صفيه : ما سمعت خبرني
علي : خمسة مجانين قرروا يهربوا وفي الخطة قالوا بنقتل الحراس الثلاثة قتلوا الأول وثاني وما حصلوا الثالث والباب مفتوح قالوا فشلت الخطه رجعوا ناموا
صفيه : هههه ... بس هذي أبو جهل ويعرفها قديمه واجد
علي : ما العتب عليك العتب على بو قال
صفيه : ايعش الجديد
علي : بهو ما شي
صفيه : عجب حياك أبا أنام
علي : نامي في عيوني شرط بلحفك برموشي
صفيه : هذولي ما عيون فندق الهلتون
علي : صحيح ما مثل عيونك يهبلن بالبني آدم من جمالهن بس يشتغلن مأديات الوضيفه
صفيه : متى أنته شفت عيوني عشان تعرفهم
علي : وحده مثلك يحفظها ربي عشرة على مقياس عشرة بتكون عيونها مثل عيوني أنا
صفيه : بالعكس غاويات عيونك
علي : من قالك
صفيه : ما حد قالي وحدي شفت
راح الوقت وأذن العصر وصلى من صلى ونام من نام ومرت أيام وطورت أحدث وجريت أمور العيد خلاص صفيه راحت مع أهلها الرحلة وعلي طلع مع الشباب ندى بعدها ما قادره ترد على اتصالات سيف أما عيسى اضنه فاقد الأمل من ذي كوثر يحس انه شيء غلط واقع يمكن هوه صدق كلام ما صحيح يقول ايام الخطوبه أحلى الأيام ...
مرت الثلاث أسابيع اللي قلنالكم أن بعدها عقد قران الشباب وتم في سلاسة وجمال والعرس غير اليوم عن عرس أمس في القرية أذكر لما تزوج عمي الكبير كان عرس غير طبيعي شي كول أيامها بصراحه ما نسمع كلمة الغناء حرام أو هذا ما يجوز ((ما يعني كنا فاسقين)) من المغرب لحد الصبح والطبل يصيح والرزحة مشلولة ...
في جو الزحمه والجيه والسيرة توفرت دقائق غفلة سقطت من عيون الكل وحسهم استغلها هذا العاشق في لحظه مباغته دون أدنى تخطيط ...
علي : ليتك عروس اليوم وأنا العريس ؟؟
صفيه كانت متكشخه وطالعه عروس لابسه دهداشه عماني لونها أبيض وعليها ورود ذوق حمرا...نزلت عيونها وما قادره ترد عليه كان لسانها كله السنور ...
علي : منتظر ذا الموقف من شهور وأول ما أشوفك تسكتي تكلمي ليش مخجله لا يكون بنت ثانيه تكلمني غيرك
صفيه : .......
علي : نزين شوفيني رفعي راسك ... صافي حبيبتي أيش فيك يسدك دلع
صفيه : قصر صوتك لا حد يسمعك
علي : ونطق القمر الحمد لله
صفيه : أنا رايحه عن حد يشوفنا
وما كذبت راحت أما علي وجه وجهه صوب الرجال في مجلس البيت عند الضيوف البلاس يعني هذولي قنوات مشفرة ما يطلعوا إلا في المناسبات وزيارات اللي من هين وهين ...
عيسى : الله يبارك فيك
عبد الله : عقبال أولادك
عيسى : خليهم يجيوا
منصور : مبروك عبدالله
عبدالله : الله يبارك فيك عقبال خوتك
منصور : وليش ما عقبالي شايفني ما روم
عبد الله : لا والله رحماننك ما باغلك صداع الراس
وناحيه ثانيه ...
سيف : هين سرت مخلي ضيفك وحده
علي : فاتك ما شاء الله عامل علاقات وأموره ضابطه
سيف : كل الشباب ربعه
علي : هاه تراني ما وصيك عليها أوصيك على عمرك
سيف : خير ...إذا شي ما اعرفه عن بنتكم خبرني بعدنا في البر
علي : ما أخبرك عن تأخر وطيح في كبادنا اصبر على ما جاك ياسيف اسميك طحت وما حد سمى عليك
عند الحريم بعد ربع ساعة ...
نادية : تو بيجيوا سيف وعيسى
أم سلطان : أنا قيمه اسير مع عبدالله
ناديه : سيري أنا أجلس مع ندى
أم عمار : لا تجلسي ولاهم يحزنون سيف يدخل وأنتي طلعي
ناديه : ليش عمتي
أم عمار : خليهم يوخذوا راحتهم يوم خطبتك جى زوجك وشافك وحدكم ما حد راز خشمه
ندى كانت جالسه جنب كوثر لابسات نفس اللبس ونفس الذهب مشتريات سامان الخطوبة مع بعض مطقمات كأنهن توم ...
دخل سيف وعيسى وصهيل وزغريد وراهم من أمهاتهم وجلسوا كانوا مسويين حفله صغيره لهم ولبسوا خواتم ما دبل ؟؟؟!!!((هذي دايم اسمعها تلبيس خواتم ما دبل لأن الدبل حرام يا أخي سيما خت مقزح كمن ألبس الكفر الإيمان تراه لأسم مبدليين ولا الحاجه هيه هيه ))ندى كان بين عليها الفرح أم كوثر كانت تشوف هذي البداية لطوي((بئر))مالها قاع حاولت تكون أثر سعادة عشان خاطر الصور عسى في يوم تشوفها وتتذكر أنها كانت سعيده هذا إذا حبت تخدع نفسها مثل ما تخادع الحين نفسها وتقول أن هذا ما حقيقة وعيسى بعده مختفي ...
سيف حنى راسه على أذن زوجة المستقبل وقالها ...
سيف : مبروك وعقبال أولادنا
شافته أمه اللي جالسه فوق راسه قالتله إذا باغي يقولها شيء يدخلوا حجرتها لأن الخطبه في بيت أبو سلطان بحكم أنه أكبر ويوسع المعازيم كلهم ...
مسكلها إيدها بعد ما أستأذن عمته وراحوا لغرفتها وغلق وراه الباب ما قفله((ما قفله؟؟؟؟!!!))وجلس جنبها ...
سيف : مبروك
ندى : الله يبارك فيك
سيف : خلاص تراني الحين زوجك ما تخجلي مني ولد عمك سيف نسييه
ندى : حاضر
سيف : تبارك الله أحسن الخالقين خليني اشوفك مرة ثانيه لأني أحس نفسي أول مرة أشوفك
ندى : حاضر
أيش حاضر يعني عن تكون محفظه هذي الجملة أصلها خذت جلسه مغلقه مع أمها وندى يمكن هذي من الوصايا ...
سيف : رفعي راسك عن الأرض
أما كوثر وسيف عندهم النكبه الأثنين وكأن على رأسهم الطير لا حسيس ولانسيس بينهم حتى هذي الخلوة اللي بينهم ما حس حد من الحاضرين أنهم باغينها ...في الأول عيسى كان دخل بأحلام كثيرة بس لما لقى هذا الجمود من كوثر صار أجمد وأكثر من كوثر إشمئزاز من هذا الزواج وخذ في باله فكره أن اللي صار صار وما منه رجعه ...
ناديه : خلا خرجنا من هنا خلوا المعاريس وحدهم
بعد شويه خرجوا كلهم وما بقى حد غيرهم في الصالة إلاهم ...صمت بينهم كل واحد ما منتظر من الثاني كلام ولا هوه باغي يقول كلام وانتهى الوقت بينهم دون حرف ...
بين علي وصفيه بعد ما ضوى كل حد لفراشه على حدود الوحده ونص ...
علي برساله ...
((عارف أنك صاحيه ردي على أتصالي))
((ما رد ..قبل خبرني من ذك اللي كنت تتكلم معها قدام باب بيتكم))
((متى))
((كانت لا بسه لون ذهبي وشال ))
((هذي بنت خالتي أصغر عني ما يغرك طولها))
((وأصغر عنك ليش تكلمها ))
((موضوع عادي كانت تسألني عن الجامعه هذي آخر سنة لها في الثانوية))
((وليش ما تسأل حد ثاني ما حد غيرك))
أتصل علي وما ردت عليه رسلها رسالة ...
((يسدك غيره ردي مستحيل قلبي يحب غيرك))
اتصلبها وردت عليه ..
علي : حوه عليش طفرتيبي بعدنا ما تزوجنا وكذاك حاضره أتكلم مع حد
صفيه : يعني ما تباني أغير عليك
علي : بس ما تخنقيني
صفيه : نزين عليان من هنا وغادي كلم من تبغى كل الأمور عندي واحد
علي : كذابه
صفيه : نزين جربني ؟؟
علي : أعرفك راسبه ما شي أمل
صفيه : أنته باغي تقتلني صح... كل مره تسوي شيء تصور حد شافك اليوم أيش بيصير فينا
علي : بيزوجونا ويستروا علينا
صفيه : تبغاني أتزوجك بفضيحه
علي : ما يهم دامنا رباعه ...ليش كنتي مخجله كأنك ما تعرفي تتكلمي
صفيه : ما اعرف حسيت أني بموت قلبي في رجولي
علي : ما مشكله أنا مستعد أرجعه مكانه
صفيه : هههه بايخه
علي : فعينك بايخه يا التفله
صفيه : أسمعك تغلط
علي : أسوي بروفه لنزاعات بعد زواجنا
صفيه : أبغى زواجي يكون قصة وحكاية ما صارت كل الناس تداولها ؟؟؟
علي : أيش رايك أقتلك ذاك اليوم أسجن أنا وتندفني أنتي وما يبقى حد ما عارف بزواجنا
صفيه : حبيبي هدي أعصابك ولا تحاول تفكر أحس أنك كلما شغلت عقلك تدورلنا مصيبه
علي : من قال ؟؟؟
صفيه : تذكر سالفه هدية العيد هذي فكره بالله عليك؟؟؟
على بعد كم بيت من بيتهم كان ولد يسمى سيف جالس نفس الشيء على التلفون يكلم خطيبته اليوم قبل لا يخرج قال لندى تردعلى أتصالاته الكثيرة ...
سيف : أخيرا
ندى : أخيرا
سيف : إلين متى ما باغيه تكلميني
ندى : ما قادره اتخيل انك خطيبي
سيف : قصدك زوجي
ندى : يبغالنا لنتعود على بعض في الوضع الجديد
سيف : بس انتي تقولي كذاك لأنا أول مرة نتكلم مع بعض
ندى : تأخر الوقت
سيف : نزين تصبحي على خير
ندى : وانته من أهله



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ


مرت الأيام وبدية الأمور تركب مع سيف وندى كل واحد يتعود على الجانب الثاني صحيح كانت فيه صعوبه في الأول أنهم ينسيوا هذا الحاجز القديم ...علي بعد سبوع جته رساله من عند فاتك ...
((مبروك بالبعثه))
اتصل علي بفاك يشوف الموضوع ...
علي : أي بعثه هذي
فاتك : تراني ما أحسدك ما تسوي عمرك ما عارف
علي : صدقني ما عارف خبرني بسالفه
فاتك : الحين كنت متصل بلطيفه وخبرتني
علي : أيش بعلاقتك بصفيه انته
فاتك : ولا شي زمالة
علي : ايش قالتلك
فاتك : سألتني إذا كنت خبرتني عن العرض اللي جاك
علي : ما جاني شي لحد الحين
فاتك : بس أنا واثق أنه بيجيك
علي : وسبب؟؟؟
فاتك : بدون حسد محصل أمتياز مع مرتبت الشرف ومعارفك ما مقصرين داعمينك بقوة
علي : معارفي ؟؟
فاتك : لطيفه معارفك ما مقصرة بس ليتها تشوفني كنت اكون فوق
علي : يا كرهك من كائن وصولي بعدين انا مالي خص بلطيفه ولا أعرفها
فاتك : نزين ما لك مستحمق تراني ما سبيتك ولا غلط عليك
سكر المكالمة وكان اليوم سبت وقت العصر طلعت ندى مع امها وحرمة اخوها لعند بيت عمها او بيت العريس ما علينا من الأسماء ولا من سيرتهم انا قصدي انهم مرو ا من قدام بيت جيرانهم اللي داخله بنت تسمى صفيه اضنكم تعرفوها كانت تفكر في احساسها ان علي ما هوه العادة ما هوه القبلي باين عليه شي شاغلنه حتى انه بدا ينسى اشياء كان ديما يسويها من قبيل رسالة أول ما يصحى من النوم لها وحركات ثانيه حتى شقاوته ماهيه ...
في نفس صفيه : لا يكون مل مني ...انا غبيه مندلقه معه على الآخر أكيد بيمل مني أنا كيف محتمله نفسي بالاصل اف...وينه تو اكيد في البيت ما عنده شي وين يروح يمكن سار مكان وما خبرني
في نفس علي في نفس الوقت :: الأخبار تجي من هنا وهناك وما شي اكيد لا يكون هذي البنت تفحرلك من تحت لتحت يعني لو كان شي من نصيبي بخذه لو سويت اللي تسويه بس من يستحق هذي البعثه أكثر مني في الجامعة كلها
بجنب حجرت علي مر عيسى شال مفتاحه في يده هذولي الأيام زايدة خرجاته بدل ما يجس الزواج ويربطه جى فك حباله على الآخر يرجع دوم متأخر في أغلب الأحيان ما حد يعرف متى يرجع وكوثر حالها على حاله ما تغير شي إلى بعض الصور انها مخطوبة وبتتزوج عيسى اما الحقيقة فهي انها ما تحس بزواج ابدا في مرة من المرات تسائلت ليش عيسى كذا معاها هيه وعارفه موقفها منه بس هوه دامه واقف جامد منها عن موه سار وخطبها وبلش نفسه بوحده ما تريده واكثر من شخص معارضين زواجه ...
عبدالله كان الرابح الأكبر بينهم اللي دخل بالغصب ومثل العميان هوه المرتاح مطيح عند خواله كل سبوع يزورهم وكما يقال في الخطبه اللسان رطبه ومرتاح لخطيبته صحيح انها اصغر عنه يجي باربع سنوات بس كانت راكزة اكبر عن عمرها ماتحسها بليهه من الدنيا ما تعرف إلى فلانه قالت وفلانه راحت هذا ما يعني انها افلاطون بالمختصر هيه بنت عادية بمواصفات عادية وكل ما خرج عن القاعدة مهما كان تصنيفه غباء أو ذكاء سيء او جيد فهو شذوذ عن القاعده ((لا حد يسألني مو قلت اتفقنا؟؟؟))...
في بيتهم صفيه مر محمد من عند صفيه في الصالة وهي تتعبث في تلفونها وانتبه لهذا الجهاز اللي في يدها ما سمع انها اشترت جهاز جديد او شي تقرب منها وخذه من يدها ...
محمد : تلفون جديد من وين هذا ؟؟
صفيه : هيه تلفون جديد .......صح
محمد : من وين وبكم ؟؟؟
صفيه : ما مالي هذا معطايه استعمله
صفيه كل خوفها يدوس على زر الرسايل ويطلع كل شي المخفي ومحمد شكله يقلب داخله بحركة اصابعة ...
محمد : من وين
صفيه : ايش من وين
محمد : التلفون من عطاك ياه
صفيه : ما حد من يكون عطاني ياه
محمد : ما حد
صفيه : هذي عزة معطتني ياه صح عزة تلفوني خترب
محمد : تلفون زين بس ثقيل ما سريع ذاكرت الرسايل عندك الذاكره ولا ذاكرة الهاتف؟؟
صفيه : ما ثقيل لا تعبث فيه
محمد : ليش خيفانه تراه ما يخترب بصلحه ويجي اسرع
صفيه : لا ارجوك محمد جيب التلفون
محمد : جلسي في مكانك وطلقي ليدي
صفيه : جيب التلفون ارجوك عطيني ياه
محمد : باغي اشوف اذا عندك رسايل حلوة ارسلها من عندك
صفيه : برسلها وحدي جيب انته فيه رسايل خاصة
محمد : من من ؟؟
صفيه : من عزه مال عزة ...جيب التلفون
محمد : كلامك يدخل في قلبي الشك انتبهي
خذت التلفون من يده ومشت على حجرتها وطريقتها تقول أن ورى التلفون سالفه اكبر من عزة هذا اللي فهمه محمد منها وبسرعة لحقها دق باب غرفتها وقالها تفتح بس ما فتحت كانت ساكته وبعد شويه تحرك من مكانه هيه دارت بها الدنيا لو راح وخبر البقيه عن الموضوع اكيد الشك بيثور عن مصدر هذا التلفون ما في حل إلى تقول لعزة عن الموضوع بس يا ترى كيف وهذي الثانية تبغى تبرير عن مصدر التلفون ايش ذي المشاكل يعلي حتى وانته مشغول في مكان ثاني يجي من صوبك الرعب ...
عيسى هوه طالع بسيارة جاه اتصال من عند حد ما عرف من يكون بس انا اسمع كلام عيسى ...
عيسى : كيف الموضوع ما خلص
حد ::......
عيسى : قلتلك على ضمانتي مشي الموضوع
حد::.......
عيسى : بالكثير بعد بكره لا بكره بالكثير اريد اسمع الأخبار
حد :: .......
عيسى : ما يقدر يسوي لا تخاف إذا قالك شي خبره اني انا قلتلك
حد :: .....
عيسى : نفذ باسرع ما يمكن بكره الصبح اريد الموضوع منتهي
سكر المكالمة وواصل طريقه ...
عند ناديه في بيتها مسويين عشى للعايلة بمناسبة شفاء زوجها من الحادث وخروجه بسلامه وزعوا على البلاد لحم وعيش وخذ الفقير والغني وهذي العزومه خاصه للأهل ...
أبو سلطان : الحمد لله الشافي المعافي ولا سيارات مالهن امان
بعد شويه في نفس المجلس...
حسن : وين عيسى ما اشوفه
عبدالله : هوه حد يشوف عيسى بيت عمه ما يطوفه
سيف : عنده شغل
ابو سلطان : عسى خير بس
أبو عمار : سيف ما شفناك كم يوم في المسجد وانا من يوم ليوم اقول امر عليك ازورك واليوم يوم جاي مخجل منك
((سيف ابو حسن))
سيف : بالحل معذور
بعد دقائق دخل عيسى متأخر الكل كان منتظره للعشى وأول ما وصل قام اسعد آخ حسن الصغير يخبرهم ان عيسى وصل يقربوا العشى ...ما نطول تعشيوا الجماعة ....
نرجع بالوقت عند المشهد مال صفيه ما في حل ثاني غير تتفق مع عزة أن كان ولابد وعزة ما تقصر اتتفهم السالفة وخصوصا ان بينها وبين صفيه ما يشبه صداقه تقارب وود ..
صفيه : عزة كيف حالك بخيره
عزة : هينك يالقاطعه من يوم ملكت ندى ما شفتك
صفيه : مشاغل
عزة : اي مشاغل وانتي 24 في24 في في البيت ما طلعي ابدا كانك محبوسه فيه
صفيه : عزة انا باغيه منك شي ارجوك تساعديني فيه بشرط كل شي يضل بينا
عزة : خير
صفيه : انا في مشكله ما حد غيرك ينقذني منها مسألة حياة أو موت
خبرتها عن الموضوع بس لما سألتها عزة من وين جابت التلفون قالتها انها بتخبرها بس مالحين وترجتها وبسيف وضرب الطبول وافقت على انها لو في اي وقت اتصلتلها وسألتها من صاحبت الجهاز تقول هيه وما طال الوعد إلا اندق الباب وكان صوت محمد اللي ما يبشر بالخير اصل محمد هذا لعاب بصريح العبارة كل يوم يكلم بنت ويحب في نفسالوقت خمس او ينصب على خمس بنات في الوقت نفسه لذلك يشك في كل بنت ولو كانت اخته انها تكلم شباب وهذي عقده في المغازلجيه بتلفونات كل فعل عندهم يخص التلفونات فيه شبهه يا محمد ليش انته عادي تكلم بنات واختك لا انا ما ادعو إلا هذا لكن اكره الازدواجيه في المعاير هنا حلال وهناك حرام برغم اني واقع فيها ليش لما يجي رمضان ما اسمع اغاني ولما يولي اسمع هوه الدين غير في رمضان ولا كيف من هذي الناحيه انا انتقد محمد ما ابرر فعل صفيه (حد فهمني؟؟)...
دخل وعيونه مثل الجمر يقدحن شرار ...
محمد : هذا التلفون من وين انا سرت وسألت أمي عن إذا تعرف حد جابلك تلفون من خوتي وقالت ماحد
تقرب لعندها وسقاها ذاك الكف المتصفد من الخاطر وشد ايدها ...
محمد : تكلمي قبل لا ازيدك الثاني
صفيه : قلتلك التلفون مال عزة وانته مالك حق تظربني
محمد : اظربك ووكسرلك راسك قري من هين جايبه هذا التلفون ولا معطنك ياه حد من الصفاعنه هااه((الصفاعنه ::الصياع))
صفيه : اتصل بعزة وتأكد قدامك ؟؟
محمد: اتصلي
طلق ليدها وخلاها تمسك التلفون ومن اول المكامة قالها تحطها على السبيكر ومثل الاتفاق قالت عزة ان التلفون مالها ...
بعد ما سكرت المكالمة ...
محمد : قبل لا تنذلي لفلانه ولا عليونه تكلمي انا بشتريلك
صفيه : ......
محمد : قد يكون ذي المره برائه بس لو شميت ريحه ما شفت عن سوالف التلفونات بعلقك في البانكه ابوك ما نزلك منها وانا حي
راح وخلاها بدموعها تمسح على الخمس الصبوع في وجهها من يده ايش تقول بس المشكله ان بعض شكه صحيح وانها بالفعل تستحق كل اللي يجرالها وبكيت من بكاها دموع غزار((ابكي والبكا ما فدي &&&ابكي من ظمير فوادي&&&&ناوي أرحل عن بلادي&&&وترك دار الخيرين...جى على باللي اكتب كذاك))الحين فتحت لنفسها بابين باب عزة وباب محمد بكل تأكيد أن كلام عزة فيه بعض الشك في خاطرها ترى محمد ما هندي ما يفهم مايشك انه صار ترتيب واشباه ذلك بينها وبين عزة اذا كان في حقيقة ثانيه ...
محمد هوه خارج كان يحس انه زودها بضرب والكلام الجارح بس هيهات هيهات هيهات الهيهات ان يرجع و يقول آسف الرجال ما ترجع عن كلمه قالتها ولا عن كف رفعتها حبيبي الرجال صناديد شجعان فالحين على اللي تحتهم قوة ومنزله بس ما شيطانيين على اقل التقدير نفوسهم الأمارة بسوء ((لا يوجد قول مطلق ولا قاعده عامه))...
سيف طلع مع اهله بس ما كمل لحد البيت راح مسك يد خطيبته وراحوا يمشوا على ضو الليل ونجومه لا حد يستعجب كثيرين من بعد صلاة العشاء في القرية يطلعوا يمشيوا على الشارع خصوصا انه شارع مسفلت وما بعيد عن القرية هوه في القرية بس يلامسها من اطرافها موقعه حلو لرياضه والمشي ...
بينهم في الطريق ...
ندى : لا تمسك ايدي
سيف : عادي من موه فيها من يقدر يقول شي؟؟
ندى : واجدين يعني ما حلوة ولد عمها ما سكلها يدها في الشارع باغني اكون سالفت المعصرات
سيف : يالله متى تخلصيني من هذا كله...نفسي اسمعك تقوليلي كلام حلو تعبت اعطي دون ما آخذ
ندى : سيف ما في الشارع
سيف : من سمعنى شوفي حد هنا حتى ما فيه اناره ما حد يشوفنا
ندى : بس يبقى الشارع
سيف : قالي علي اني راح استبلى وصدقه
ندى : هذا عدو ما أخو مو قالك
سيف : قالي في الوقت الضائع معلومات كان مينفع اتراجع
ندى : خبيث الفعل يعني متلوم
سيف : اكيد لا كنت بستعد اكثر
ندى : زين تشتري كم صاروخ نووي على كم قنبله ذرية وفي طريقك تزود بحاملت طايرات عسى تنفعك تراك داخل حرب الخليج ما خاطب
سيف : ههههههههه ... تعالي نجلس شويه وبعدين نرجع يسدنا لهنا
ندى : خلا رجعنا ما باغيه اجلس في مكان عن اتأخر
سيف : تعالي ما صدقت نجلس مع بعض باغي اقولك كلام مليان شوق وهيام
ندى : من محفظنك ذا الكلام
سيف : وجهك الحلوى
ندى : عن الكلام الغاوي
سيف : آسف اتغزل فيك
ندى : ما تخجل انته ماشي شعور عندك مارمت تكمل كلامك
سيف : هههههه...يليت كنت مثلك دون شعور كنت مرتاح
ندى : وين ذا الحب من زمان
سيف : ينتظر حد يكتشفه وظاهر ان الكمبيوتر بو كسرتيه كان السبب
ندى : ما قصرت ذاك اليوم
سيف : با غي افهم ايش صارلك ما اضني اني قلت كلام قاسي يوديك المستشفى
ندى : ذك الايام كنت منتهيه نفسيا جيت انته وختمتها
سيف : خليتيني اكهره نفسي تذكري لما اتصلتبك في الليل
ندى : ما عرف ايش خلاني ارد عليك بس من خلصت المكالمه قلت ايش فيه ذا المجنون
سيف : انا مجنون ولا انتي سيدة الاسرار واحد يعتذرك في وسط الليل والناس نايمه ولا عبرتيه بكلمه
ندى : انسى اللي كان احنا ولاد اليوم
سيف : انتي نسيتي انا ما انسا بكره نخبر اولادنا عن الموضوع وبنضحك
عزة في البيت فكرها مشغول يا ترا يا صفيه ايش الحكايه ورى هذا الجهاز اللي ما معروف اصله من وين ...صفيه ما تبكي على اللي سواه اخوها بذات تبكي الغلط اللي تسويه مهما كانت النيه فالخطئ خطئ ضميرها بدى يأنبها من الموضوع غير ان كلام محمد وتصرف جارح لها لابعد الحدود ابوها عمره ما ضربها صغيره لما تكبر يظربها اخوها ...
علي جالس وفجئه تذكر صفيه طول اليوم غايبه عن باله قال اتكلم معها عسى ينسى همومه ويرتاح عن الدنيا في هواها ...
ردت وصوتها يبكي ...
صفيه : علي
وتبع اسمه موال من البكى ....
علي : ايش فيك حبيبتي تبكي
صفيه : خلاص ما اقدر انا تعبت


ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ



علي : سمي برحمن ...ايش فيك
صفيه : محمد ضربني لانه شاف التلفون في يدي وما قدرت اقوله من وين جبته((تصيح وكل حرف يتبعه نفس اسرع من اللي قبله))
علي : عسى تنكسر يدينه
صفيه : علي انته تحبني تعال خطبني ولا انساني ما اقدر خلاص حرام عليك والله انا ميته من الخوف
علي : مسحي دموعك يالغاليه الدنيا ما تسوى دمعة في خدك
صفيه : ((صوت بكاها جاوبه))
علي : صافي حبيبتي هدي اوعدك ما راح انام حتى احل هذي المشكله
صفيه : لا تخليني حبيبي انا محتاجتلك
علي : انا دوم معك بس لا تصيحي
صفيه : ((تبكي)) انته متغير عليي وما تحبني مثل الأول
علي : احبك؟؟!! ... احبك شويه عليك هديي بالك
صفيه : علي .. ضربني بقوة وقالي كلام يعور خاطري
علي : مسحيها في وجهي بس لا تعذبيني بصياحك
يمكن ساعة لحد ما هديت كانها طفل يشكي موجعه لامه بصراحه هيه تحبه بشكل جنوني اقولكم لو القدر ما جمعها بعلي يمكن تموت في اليوم الثاني عندها علي بدنيا صحيح ساعات تقول انساني ومثلها كلمات بس ما من قلبها ...
سكر علي المكالمة وقالها تنام وما تفكر إلى تنام بس وعدته بهذا الشيء أما هوه اتخذ قراره خلاص لازم آخذ خطوه الشغل مضمون بعد كم شهر وكل شي جهز بعض الاشياء ناقصه ... نزل يدور على ندى تفاجئ انها تو تدخل البيت هيه وسيف وقبل لا يشوفوه ولايشوفهم من بعيد كانت ندى تكلم سيف ...
ندى : سير بيتكم لا تكون تبغى ترقد عندنا
سيف : ما شبعت من شوفتك
ندى : اول مره تشوفني انته اووه روح حبيبي لا تكون ثقيل
سيف : ايش قلتي عيدي مره
ندى : ما اتذكر غيب من عند بيتنا
سيف : اغيب مره وحده ما عليك مردوده وصلي بيتي ما قصيت لسانك
ندى : آسفه انته جننتبي ما عارفه مو قلت
سيف : ما اسامحك إلا إذا عدتي بوقلتيه
ندى : غيب
سيف : ماذي الكلمه بو قبلها
ندى : حبيبي هذي كلمه عاديه اقولها لاخوي الصغير
سيف : بس في نظري غير
كانت الحين داخل البيت وسيف راح لبيتهم ضحكتها من الغنز للغنز مبسوطه من عبطها مع سيف وعبط سيف معها مجانين فوله ونقسمت نصين ... قالها علي انه باغنها في موضوع ما يتأجل وطلعوا لغرفته ...
بعد ما خبرها بكل اللي صار بينه وبين صفيه من طقطق إلى السلام عليكم ...
ندى : متأكد انها قصة حقيقية
علي : ما وقت دمك الخفيف
ندى : بجد ذي ما رواية باغي تألفها
علي : لا تنقظيلي قرون با غنك تساعديني
ندى : يشياطين قصص حب وغرام وانا اقول اقول صفيه ايش فيها متغيره ما هيه خرجاتها الاوليه شوف الشيطانه طلعت تحب ولد جيرانهم
علي : لا تخليني اندم خبرتك
ندى : الحل كله في يدك روح خبر امي انك باغي صفيه وهيه تسير عصريه وتمسك امها على صوب وتخبرها عن مبتغاك وعسى يصير النصيب
علي : نزين بس ايش
ندى : لا تبسبس انته نوي وكون صادق مع البنت ... ما توقعته منكم ياعلي كل ذا الفلم الرومنسي
علي : ندى ابغاك تتصليبها باكر وتخبريها اني خبرتك وخبرت امي
ندى : بس انته ما خبرت امي لحد الحين
علي : عادت راقده ما ابغى ازعجها بس الصبح اخبرها ما اكثر من اسبوع اريد الموضوع تام وهذا دورك
ندى : وليش اتصلبها انا ؟؟؟
علي : طمنيها يمكن بتهدى لما تشوفني تحركت في الموضوع
مر الليل الكأيب على علي وصفيه من تعبها ومن وعدها لعلي نامت اما محمد كانت اموره ايزي نسى كل شيء سواه ...
من النجمه علي ينتظر امه تخلص شغلها واول ما خلص قالها انه باغنا تخطبله او تتكلم مع ام صفيه واضطر يجاوب على أسئلة كثيرة من امه مثل ليش مستعجل البنت ماطايره؟؟وهذي بو خليت بنت عمك عشانها ...راحت امه من عنده وخبرت ابوه عن الموضوع وما ابدى اعتراضه بس استغرب من رفضه لكوثر وإلحاحه على صفيه بس كان الشيبه يعرف القلب وما يريد ما عليكم من الشياب تراهم خبره في مجال العلاقات الغرشوبيه ...
علي جالس الظهر في غرفته جاه اتصال رسمي يقلوله انته يا علي لك بعثه في جامعة إمريكيه ارفع من الجامعة البرياطنية اللي كان يتوقعها لتكملت دراستك العليا ...
عيسى كان طالع من البيت ورايح بيت عمه او بيت شمجه بس لا حد يفكر راح يشوف كوثر كان رايح لحاجه عند سيف كان مخلنه يسويله معامله في البنك لمشروعه الجديد الدخول في البورصة وهذا الشي كان سري بين عيسى وبين سيف وقوفا على طلب عيسى ...
على الغدى في بيتهم صفيه ...
محمد : هين صفيه
أم منصور : ما باغيه تتغدى
محمد : موفيها
أم منصور : محمومه ما خرجت من غرفتها اليوم
محمد : خلي بالك منها شويه ما مخلتنها على سولها
منصور : وليش تقول كذاك شفت منها شي ينعاب
محمد : ما ينفع الصياح بعد ما تنكسر الجره الانسان يخلي باله من الأول
أبو منصور : مو ناقد عليها
محمد : لا ما شي بس
أبو منصور : يوم لا لا تتكلم عن اختك وتشكك فيها
محمد : انا ما قصدي كذاك
ابو منصور : ما ينفهم كلامك إلا بهذي الطريقة وإذا ما عندك سالفه تغدى وانته ساكت
قام محمد من على الغدى ...
أم منصور : تو يزعل
أبو منصور : خليه يدق راسه في الجدار رجال عرض ووطول ما يعرف يتكلم
صفيه كانت في غرفتها تنتفض من البرد على أن الجو ما بارد أبدا ... في بيتهم علي خبر بعثت علي مفرحه الكل وابوه وامه فرحانيله على الخبرين لكن لحد الحين ما حد عارف عن الموضوع الثاني غيرهم وبعد الغدى ابو سلطان خبر سلطان وعيسى عن نيته يخطب لعلي صفيه لكن عيسى عارض ...
عيسى : بعده ما مستعد لزواج خليه يشتغل ويكون نفسه مواحي
علي : انته عمرك ما تكون محضر خير
سلطن : علي مو فيك ما تحمل كلمه من عيسى ...كلامه صحيح انتظر على ايش مستعجل
علي : اول لما بغيتو تخطبولي كوثر كلكم كنتوا مصرين على أني خلاص اقدر اتزوج والحين لا
عيسى اول مرة يعرف عن موضوع خطبة كوثر لعلي ...
ابو سلطان : انا اقول نروح نخطبلك وتأجل الزواج لبعد رجوعك من الدراسة
علي : انا كذاك رايي
سلطان : يبغالك مصاريف لازم تفكر فيها
عيسى : المهر انا متكفل فيه هديه مني لك
علي ما مصدق الموضوع عيسى يهدي مثل ذي الهديه لا ما يصلح ...
ابو سلطان : كذاك ابغاكم على يد وحده كل واحد منكم يشل اخوه ما يناقبه
سلطان : انا عندي راي ما تسوي ربشه في الملكه
عيسى : ترا كم ما خطبتوا للحين والناس ما وافقوا عليكم عتوا مخططين ومدبرين
ابو سلطان : علي بعده كم على سفرتك
علي : ما اكثر من شهر ونص
ابو سلطان : اليوم الاحد انا أخبر عمك ياسر ونروح جماعة يوم الخميس ونخطبلك
كان القرار جماعي وعلي حصل اكثر مما كان يتمناه كان يتمنى ورجع لغرفته واول شي سواه راح لتلفونه وتصل على صفيه اللي قبل ثلاث ساعات سكرت المكالمه مع ندى وكانت محترجه منها اشد الحرج ...
علي : اول شي باركيلي
صفيه : ((بصوت تعبان))مبروك على ايش
علي : جاني كلام رسمي بخصوص البعثه
صفيه : ((بحة حزن))تسير وتتركني
علي : اسير وانتي خطيبتي يوم الخميس بنزوركم
صفيه : اكيد
علي : اعتبري ما باقي إلا موافقتك
صفيه : الله يخليك ويحفظك لي على طول العمر
علي : خلاص قومي من فراشك يسدك بكى فرحي
صفيه : كيف عرفت اني نايمه
علي : من نفس صوتك اعرف كل شي
صفيه : ليش خبرت ندى عن كل شي ما اروم اقابلها الحين
علي : تشوفي ذي السالفه لو ما ندى ما راح تنحل بذي السرعة
صفيه : كيف
علي : امي من تقتنع ابوي اكيد بيقتنع ويوافق وما حد يعرف لأمي اكثر من ندى
خرجت صفيه من مخبئها وراحت على المطبخ تاكل شي ونفسها مفتوحه على الآخر من الفرحه والخبر وفي نفسها تدعوا ربها يكمل كل شي على خير في المطبخ لقيت فتحيه ...
فتحيه : سلامات صفيه تقول عمتي انك مريضه
صفيه : الله يسلمك
فتحيه : ماله وجهك مدخوس
صفيه : طحت
فتحيه : بس ذي ما طيحه هذي ...
ما كملت لان عقلها بدى يربط بين كلام محمد على الغدى وعلى هذي الكدمه في وجهها ...طلعت فتحيه لغرفتها وما قدرت تمسك لسانها ...
فتحيه : كلام محمد اليوم له سبب اكيد ما عبث
منصور : ليش عاد
فتحيه : شفت صفيه في المطبخ خشمها مدخوس
منصور : يمكن طاحت
فتحيه : لا ما أثر طيحه هذي اثر يد
منصور : يد محمد ؟؟!!
فتحيه : وحدك عرفت بس يبقى ايش مسويه ختك محمد يضربها اكيد مسويه شي كبير ولا ما يضربها كذاك
من أذن العصر راح منصور وصلى فرض ورجع البيت ومسك اخوه محمد على جانب وخبره بكل اللي عرفه واستنتجه وجبره يخبره بالموضوع لعب الشيطان في بال منصور وما قدر يقتنع انهذا التلفون من عند عزة كما تقول اخته فسؤال اللي جاه دامه مال عزة ليش تصرفت صفيه مثل ما تصرفت اول ما واجهها محمد ؟؟ ولما فكر إذا كان احتمال محمد صح من يكون وصفيه ما تخرج من البيت إلا لعند جيرانهم أو مع اخوانها ...
على غير المنتظر اتصل عيسى بكوثر وقالها تتجهز لأنه بيمر عليها يطلعوا يمشيوا صوب الوادي الكل مستغرب ...بعد نصف ساعة خرج الأثنين ومشيوا ساكتين عيسى يمشي قدام كوثر يجي بثلاث خطوات وما حد يتكلم منهم لحد ما وصلوا اللوماة عليات الوادي وجلسوا الأثنين ...
عيسى : اكيد مستعجبه
كوثر : اكذب عليك ان قلت غير ذا الشيء
عيسى : تعجبني صراحتك وليتك تضلي عليها ... انا لما خطبتك يشهد الله كيف كنت افكر حياتي معك ... هذا الجمود لازم نلقاله حل
كوثر : .....
عيسى : ليش وافقتي إذا كنتي ما بغيتيني
كوثر : من قال ما باغتنك
عيسى : تصرفك افعالك شوفي سيف وندى وشوفينا
كوثر : انته الرجال انته تتحرك الأول من يوم خطبتنا ما حسيت منك بشعور ابني عليه موقف
عيسى : لا تظني أن اللي صار معك ما عرفته
كوثر : ايش صار معي
عيسى : ليلة العيد حاولتي تنتحري من عرفتي اني خطبتك
كوثر : من خبرك؟ .... ما شي منه
اتزعزعت كوثر واكثر ما زعزعها ان في احتمال صديقة عمرها هي اللي خانت سرها وحنثت بوعدها ....
عيسى : لا تفكري اني بعيد عنكم سنوات ما عرف عنكم شي انا لما تعطي مريض ادول في المركز الصحي اعرف لا تحسبيني نايم
كوثر : ودامك تعرف ليش ما عرفت اني ما اريدك وريحتني
عيسى : للأسف ما تبعت شي غير هواي ومابغيت اتبع من قال لا لا تخطب كوثر كنت افكر انهم على خطئ ما اعرف ان في نفس الفتره كنتي في طريق خطبتك من علي
كوثر : .....
عيسى : امس بصدفة عرفت انه في كلام عن خطوبة بينكم وامس قدرت اعرف ليش حاولتي تنتحري ...لاني انا عيسى ما علي لاني المتزمت العصبي الجلف ما علي الجاامعي خفيف الدم بالمختصر انتي كان خاطرك في علي وطلعت انا على غفلة وعلى غفله خطبتك
كوثر : ....
عيسى : كلميني بصراحه اوعدك كلامك ما راح يضرك انتي ليش رافضتني
كوثر : انا موافقه عليك ودليل اني خطيبتك
عيسى : انتي ما موافقه عليي إلا شكليا ... يمكن اعرف السبب لاني متأكد انك فاهمه السؤال؟؟
سكت عيسى وسكتت كوثر كان معاها صريح كانه قنبلة نفجرت على غفلة ما في اكثر من احتمال لانفجارها الحقيقة وحده انها انفجرت وعيسى ما في حقيقة ثانيه إلا انه صريح ومباشر ...
كوثر : انا ما رافضتنك بس ...
عيسى : لو كنت اي شخص ثاني في العالم كان تصرفك معه يكون بهذا الجمود على الأقل تحاولي تكذبي عليه تمثلي عليه بس لأني انا لازم تحضري الصورة اللي فبالك عني ما تقدري تعطيني فرصة ارسم صورة ثانيه لي
كوثر : وليش تبغاني اتقربلك وانته لا ... إذا تلومني مرة فأنته تلام عشر مرات
عيسى : انا مالومك انا اصارحك اكلمك لهدف اوصل لحل لهذا كله نلقا طريقه نقدر نعيش فيها انسحابي وانسحابك باي طريقه يظرني ويظرك في نفس الوقت
كوثر : بأي طريقه تريد نتعامل ؟؟
عيسى : انا مستعد انسى كل شي قلتلك اياه كل اللي صار من اول ما خطبتك لحد اليوم هذا كله ارميه في النسيان كانه ما موجود ولا استوى فحياتي بس بشرط انك انتي تقابليني بنفس الفعل ...خلينا نبدي من جديد نحاول وإذا ما قدرنا ....
كوثر : وإذا مقدرنا يسير كل واحد لحاله
عيسى : انا ما رضاها عليك ما اريد اكون سبب لكلام الناس ... واحنى ليش نفكر أن الطريق مسدود والله يا كوثر ما خطبتك إلا أنا مقتنع فيك وباغنك 100% انتي عطيني فرصه وحده وعطي نفسك اكثر من فرصه
دخل منصور غرفته وكانت فتحيه تنتظره وما خرجت تجلس مع ام منصور وأم سلطان وبناتها اللي اليوم جايات يتقهوين عندهم قهوة العصر واكيد عارفين جايات ليش جايات يجسن نبض ويفتحن الموضوع ...
فتحيه : سألته محمد عن السالفه ؟؟
منصور : ظنك كان في محله ... ..."خبرها بالموضوع" ....
فتحيه : نزين ما تخرج ولا شي
منصور : إذا كان شي منه من يكون هذا لازم يكون من البلاد وا سواد وجهنا بين الخلق
فتحيه : صدقه محمد انتوه مخلينها على سولها((سولها ::رايها))بو تبغا تسويه سويته وما حد معطنها العين الحمرى البنت تبغى تربط ما يطلق بحبالها
منصور : ترى كل هذا بعده شك ما شي اكيد يعني لا تبالغي في كلامك
فتحيه : انا ما بغيت اخبرك لكن استوى شي اضته له خص بهذي السالفه ... يوم تاسع اضني طلعت السطح اروح اثياب لقيت صرة حمرا يوم جيت افتحها لقيت اختك فوق راسي خظتها من يدي الدهديه الدهديه ((الدهديه الدهديه ::السرعة السرعة))يوم سألتها قالت حرز وانا صدقتها بس تو مو دراني ما كانت شي ثاني وخصوصا هيه من خبرها اني طلعت السطح ومسكت ذي الصرة اكيد كان حد يشوفني وخبرها
منصور : وانتي ما قلتيلي ليش ؟؟
فتحيه : قالتلي انه حرز ما ينفع حد يعرف عنه
منصور : وانتي صدقتيها ؟؟ ذكيه واجد
عند أم سلطان وبانتها وأم منصور في الحوش في نفس البيت ...
أم سلطان : هين صفيه ما اشوفها
أم منصور : محمومه اهايها راقده تو
أم سلطان : ما عليها باس ...ما سمعنى حد خطبها واما ما باغين تخبرونا
أم منصور : النصيب ما جاها بعده وذك الساعة اتكوني حاضره
ناديه : سناين علي وا ماكذاك
أم منصور : سناينها ((سناينها::من عمره أو من عمرها))لكن هيه اكبر من علي بسبوع وا سبوعين
((سكت الكلام ثواني))
أم سلطان : ترانا اليوم جايين راغبين فبنتك حال علي
أم منصور : ((متبسمه على ابتسامت ام سلطان)) خير من خطب وخير من خطبوله
أم سلطان : وخير من خطبوه ... انا والبنات جينا قبل جيت الرجال يوم الخميس
مر العصر وخبرت أم منصور زوجها عن جيت الحريم وكان ابو سلطان مخبرنه انه باغي يزوره يوم الخميس بعد صلاة العشى في هذي اللحظه كان منصور عند صفيه داخل حجرتها وقافل الباب بعدهم ما عرفين بالجديد من العلوم ...
منصور : هين تلفونك
صفيه : منكسر تبغى تشوفه إذا ما مصدق
منصور : اقصد التلفون اللي تستعمليه تو
صفيه : مرجعتنه حال صاحبته
منصور : وبطاقتك هينها
صفيه : عندي
منصور : قومي جيبيها من اليوم ما شي تلفون تلفون مال البيت موجود
صفيه : وانا مو سويت ؟؟
منصور : من غير اسئله ... وما ابغى اي كلام عنك بالخير ولا بشر من لسان اخوك او عدوك يخصك فاهمهه
طلع منصور من عند اخته بعد دقائق ...
في بيتهم كوثر كان عيسى جالس يتعشى معهم رجع قرب آذان المغرب قالتله كوثر يجي يتعشى وهوه ما كذب خبر وافق على طول من خلص متعشي راح يصلي العشاء بعدين رجع البيت وفي ذي اللحظات كان اخوان صفيه عرفوا عن زيارت الخميس وغرضها وجى ذا الكلام لمحمد ومنصور يأكد شكوكهم ويجاوب على كل الأسئله لكنهم اللتزموا الصمت ...
علي يتصل بصفيه وفي رد واحد منها تعذر الحصول على المشترك المطلوب الرجاء الاتصال فيما بعد تيت تيت تيت ....استغفر الله نسيت تيت وحده بعده ...تيت....
على حدود 11 ونص ارسل عيسى لكوثر رساله ...
((فكري بكل كلمه قلتها لك ))
اما سيف وندى ...
ندى : متى تطلع إجازة
سيف : ما باغي اخرج تو ...اخذ السنويه لما نتزوج اتهنى بزواج
ندى : وين بنسير شهر العسل
سيف : جديده ذي شهر العسل على العمانيه انا ماسير مكان
ندى : هين عايش في عهد الديناصورات
سيف : خليها مفاجئة ما تشغلي راسك بها
ندى : يعني بنسير ؟؟ ... وين ؟؟
سيف : هذي مفاجئة
ندى : اخاف انك تسكتني بس
سيف : ما اقدر اسكت صاحبة السمو
ندى : اي صاحبة السمو وأنا اليوم مستويه خطابه
سيف : حال من خطبتي ... ما بقى إلا علي
ندى : خطبناله صفيه جارتنا تعرفها؟؟ ... وما تصدق العفاريت بينهم حب وهيام من زمان
سيف : لاااه!!!!؟؟؟
ندى : والله علي خبرني عن قصة غرامهم رومنسيه عجب
سيف : غريبه يا ما تحت السواهي دواهي
ندى : لا تسير تخبر حد تراه ما حد يعرف بموضوعهم غيري وعلي حلفني ما أخبر حد
سيف : اطمني سرك في أمان ... اكيد تحبيني ولا متخبريني
ندى : انا ما أخبي عنك شي بس الدور عليك
سيف : وانا اخبرك عن كل شي
ندى : كذاب ذاك اليوم شايفتنك تشرب ديو وما خبرتني
سيف : ههههههه من وين ذا الغباء كله
ندى : من ولد عمي
سيف : فديت ولد عمك
ندى : وفديت بنت عمك انا
سيف : تجي نتبادل انا اخذ بنت عمي وانتي خذي ولد عمك
ندى : كيف ما فهمت الجملة ؟؟!!
سيف : انا اقول فديت بنت عمي
ندى : وان اقول فديت ابن عمي كذاك قصدك
سيف : شاطره يالله سمعي الدرس
ندى : ايش فروضه انا اسمع الدرس
سيف : كما يقال الزين ما يكمل حلاه بس لو تزلي ذي العقده بتصيري قمر
ندى : لا تحاول تنزل معنوياتي عارفه عمري قمر وحلوة ملكة جمال العالم
سيف : ملكة جمال المجامع((المجمعة::المخمه))ما العالم سيري شوفي نفسك في المنظرة لانه شكلك ما خذه فكره غلط عن وجهك
ندى : انا قريعة((قريعة::دميمة::قبيحة))قصدك تكلم
سيف : انتي اجمل قريعة شفتها في حياتي
ندى : الحمد لله شفت دائما انا الأجمل
سيف : الحمد لله على نعمت العقل ما عرف ليش حاس نفسي اكلم فاخره ما ندى ... اقول يابنت روحي نهمي ختك الكبيره ندى خلينا اكلمها يسدك كلام معي
ندى : ههههههه((تقلد صوت أختها))إذا تبغاني انهما وديني حفل الأم بي سي ثري وشتريلي جلكسي و اسكريم بالفانيلايا و شتريلي حلاوة بو بقر وشتريلي عروسة فله وساعة الجاسوسات و
سيف : لا تكملي جلسي فمكانك لانتي ولا ختك اكلمكم باغتني اشتريلك كارفور عشان تنهمي ندى زرعي قت((قت::برسيم))انتي وندى
هذا كلامهم رومنسية خاصة يتبعوا ضحك وتقميزه على بعضهم البعض ما يبديوا إلا النهاية غير معروفة يمكن في البداية يتكلموا عن الأسهم وفي نهاية الاتصال يتكلمو عن الثقب الأسود في اعماق الفضاء اللا منتهي ولو أن الأخوة العلماء يقولوا أن الفضاء او الكون منتهي في نقطه ما والآن هو في فترة تمدد اثر الانفجار العظيم اللي نشئ من بعده الكون يا ترى ورى الكون المادي كيف شكل العالم اللامادي ما وراء الطبيعة ((راسي مهتلك من قرى عن المتفيزيقيا علم ما وراء الطبيعة الله يعني على نفسي ...عارف انكم تقولوا غبي ويحاول يتمدح ويتفاخر بكم كلمه قراها ...تراني من كذاك اقولكم الله يعني على نفسي ))...
سارت الثلاثاء والأربعاء والمشهد يطور عيسى هذولي اليومين بدا يخبر كوثر لما يبغى يطلع مكان لو خرج الصبح يقولها أنا خارج صوب مسقط مثلا بس ما يحدد وين في مسقط كان هدفه واضح يحاول يجذبها نحوه يخليها تغير فكرتها عنه كمان انضاف شي امس اللي هوه يوم الاربعاء اتصل فيها وكلمها يجي عشر دقائق سئلها عن حالها وإذا تريد شي واليوم الخميس الظهر راح جابها من الدوام ...
علي في الثلاثاء والأربعاء على صفيح ساخن من الافكار من الخوف ما قادر يهضم تعذر الحصول على المشترك المطلوب الرجاء الاتصال فيما بعد تيت تيت تيت حاول يجيبلها عذر انها ما بغيه تكلمه في هذا الأيام بسبب خطوبتهم القريبه لكن ما قدر يبرر ليش غالقه التلفون كله والفكره الرهيبة الثانية ايش معنى كلام لطيفه المتكرر...



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




يوم الثلاثاء عصر اتصلت لطيفه بعلي ...
لطيفه : مبروك على سيرت إمريكيا
علي : فيك الخير
لطيفه : ما خبرتك انك اتسير البعثه حبيبي انا لما اقول شي انفذه وانا قلتلك انك راح تدفع ثمن ما تقدرله
علي : ما مشكله بتسلف من بنك الدفاع
لطيفه : اضحك كل شي قريب ساعتها راح اشوف دموعك وعيونك محمرة تعرف عيونك تطلع روعه
علي : بالمناسبة انا راح اخطب يوم الخميس باركيلي
لطيفه : مبروك ونشاء الله راح اباركلك بطريقتي اصبر انته
علي : تعرفي بعطيك الكلام من الآخر لاني مليت منك واسلوبك ... انتي وحده قليلة ادب وانا متحملنك على اخلاقك الزفته لا تتصلي مرة ثانيه وحفظي اللي باقي في وجهك من كرامه انتي بنت ناس لا تحطي اهلك في تارب بافعالك
وسكر المكالمة في وجهها دوم تطلق التهديدات وتتوعد بشكل مضجر وسافل ايش تفكر نفسها تلعب بناس شطرنك حتى لاعب الشطرنج يحرك جنوده بعقل ما بشكل غير منظم ولا مهيئ ...
في الخميس الصبح علي ناهض مبسوط كأنه اليوم يوم العيد واكثر من يوم العيد بالاصل هوه ما جاه نوم من الفرح وليش ما يفرح اليوم بيخطب حبية قلبه ونور عيونه أحلى البنات ومثل ما تقول أصالة قمرهم كلهم صفيه ..
صفيه على حالها من هنا خوف ورعب من كل اللي حاصل ويحصل حتى امنية أن علي يجي يخطبها ما فرحتها بالعكس جت على راسها مثل اللخصيم((اللخصيم:الفاس:المعول ))شجها بين نار الحقيقة اللي تتأكد في عيون خوتها كل خوفها يصير شي ما حسبتله أو يتهور اي حد من منصور أو محمد ويضيع حلمها مثل السراب أول ما تقترب تمسكه بيديك تلقاه ما موجود يهرب بعيد عنها ...
ندى جات لعلي على حدود الساعة ثمانية ساعتها كان في غرفته دقت عليه الباب ودخلت ..
ندى : كيف المعنوية عسى عالية
علي : عالية بس صفيه ما عرف ليش تلفونها تعذر
ندى : خف على البنت
علي : على الأقل طمني عليها برساله
ندى : أخاف هذي المشاعر تختفي بعد الزواج لأني قريت في مجلة اكثر من حبوا بعض قبل الزواج اختفى بعد الزواج حبهم
علي : فال الله ولا فالك إذا ما عندك كلمة زينة سكتي
ندى : ذكرتني انته ايش قايل لسيف يوم الملكه عني هذى كلام تقوله
علي : حشى عليه إذا خبرك كنت لأمزح معه ول عليه من رجال ... كيفه شفتي سيف؟؟
ندى : مقبول تراني قبلته وتمشكلت
علي : مالي حاجه ادخل بينكم اصطفي انتي وياه ... ما تخبرك كوثر عن عيسى ما حاس انهم مبسوطين؟؟
ندى : اي مبسوطين حالهم قبل ما نخطبوا نفس حالهم بعد الخطبه بالعكس همهم الاثنين زاد
علي : عسى يتعدل الحال أخاف أنا اكون السبب
ندى : إذا حد سبب في تعاسة كوثر أكون انا لانها وافقت عشان ما تتكنسل خطبتي من سيف وللأسف هذا سببها الوحيد انها توافق
علي : انتي صديقتها وبنت عمها نصحيها حاولي تغيري تفكيرها ... أحس انا ظالمين عيسى كثير بخبرك شيء تعرفي من تكفل بالمهر إذا صار نصيب
ندى : عيسى عارفه ما يخفى علي شيء في هذا البيت ومع هذا ما يتبدل شي كثير
علي : ليش ما يتبدل شي انتي الأخت العودة تو من بعد نادية
ندى : ههههه حلوة الأخت العودة ... عشان هذا الكلام بعطيك شي ما دام عيسى تبرع بالمهر أنا اتبرع بخاتم ذهب بجيبه لك
علي : لا خليه لك أنا بختارلها على ذوقي
ندى : خلاص أنا عطيت وانته قبلت
وقامت وجابتله خاتم من ختمه الذهب حلوى تصميمة هادي ماها زمان مشتريتنه تروم تقول انها مالبسته وعطيته اخوها بطيب خاطر هدية منها له ولصفية لتكون ثاني من أعطى هدية بمناسبة زواجة ...
قبل آذان الظهر على حدود 11 كان منصور جالس مع اخته الوحيدة ...
منصور : لا تحولي تكذبي أنا شبه عرفت كل شي دون ما تتكلمي بس باقي اسمع منك
صفيه : عرفت ايش وتتأكد من أيش؟؟؟
منصور : من الآخر أنا أعرف أن بينك وبين علي سالفه وحكايه وهذا الجهاز من عنده ... أنا جاينك الحين بالمعروف والأحسان ما باغي استعمل أسلوب محمد مهما كان انتي كبيرة وعاقلة الحين خبريني بكل القصة اللي ما نعرفها واوعدك ان الكلام اللي يدور بينا ما يطالع شبر برى هذي الغرفة
صفيه : ما عندي شي وما بيني وبين علي أي مواضيع
منصور : انا قلتلك عارف ومتأكد اقولك انه في شي من الأفضل لك وله تكلمي وخبريني لا اخلي جيته اليوم سواد حال وجهه قدام حيانه
صفيه : لا انا عادي تمنعني ما أخرج وتشل تلفوني بس علي ما تأذيه
منصور : لا ترفعي ضغطي تكلمي
سكتت وما عرفت اي قرار تاخذ تواصل النفي او يا ظلام جاك الصبح وما خلف الستار لابد يشوفه الجمهور ...
منصور : اعتبريها فرصتك الأخيرة إذا الحين طلعت من عندك وما عارف اللي باغي اعرفه دربي عند الوالد خليه يتصرف ببنته
صفيه : .....
منصور : الظاهر اني غلطان اني فكرتك حرمة وتقدر تتحمل افعالها وهذا مسود الوجه اليوم قدام اهله دواه بيوصله
قام من مكانه وراح نحو الباب ...
صفيه : بخبرك بكل شي بس ارجوك علي ما ينضر بأي كلمه اخبرك بها ... بصراحة انا اكلم علي من فترة بتلفون وما عندي اي تبرير بس حسيت اني مرتاحه معه وهوه كان صادق معي اول ما عرف ايش صار من محمد جى يخطبني
منصور : مسلسل تركي ما عمان وانتي ما تخافي على سمعتك ولا على سمعتك حيانش
صفيه : والله العظيم ما سويت شي معه يسود وجه حد
منصور : انتي مجرد تكلميه في الغراميات وتقبلي منه الهديا سودتي وجهنا
صفيه : انا عارفه اني غلطانه قلتلك ما عندي تبرير ما قادره اتكلم
منصور : ايش يظمن لي انه ما كان الأول ما حد قبله ولا بعده كذاك اخلاقك
صفيه : لا منصور انته ربيتني مثل ما رباني ابوي لا تقولها مارضاها فيك تكون ما عرفت تربيني
منصور : نزين ليش لا هذي عاداتنا ولا تقاليدنا ولادينا
صفيه : ....
منصور : خاب ظني فيك انا لما اسمع سوالف الصايعات وافكر اقول الحمدلله اختي عاقله وراكزه
صفيه : ((تبكي))منصور انا ما بنت صايعة ولا قليلة ادب غلطت بس ما يعني كفرت
منصور : يمكن لو عرفت الموضوع قبل لا اسمع نية علي في الخطبه كنت ما اعرف ايش اسوي فيك وفيه بس الحين دامه جاي وناوي يخطب ويدخل البيوت من ابوابها ما من الدرايش هذا غلطة شباب
صفيه : ....
منصور : بس لازم اخلي علي يعرف هين الباب اللي يدخل منه لبنات الناس
قام منصور من عندها وما عارف يمسك بركان غضبه نيته يضرب صفيه كفين بس العقل ارجح عنده ... الأنسان ما يحاول يواجه نفسه في اوقات الذروة في كل سعادة انه يمكن يكون سبب الذروة هذي شي خطئ شي غير مقبول لان النفس البشريه ما تفكر إلا في بعد واحد إذا كانت سعيده فالكون كله سعيد والعكس في وقت الحزن إذا كان حزين ما حد في المجرات الواسعة والمترامية الأطراف يشاركه همه وحزنه ...
علي من تغدى استعد للخطبه وصفيه في غرفتها ما تغادرها فتحيه في راس منصور باغيه تعرف المستجدات بس هوه ما خبرها ولا ناوي يخبرها ...
في العصر شويه متأخر عيسى في البيت قدام التلفزيون جالس جته من كوثر رسالة ...
((ايش رايك نطلع نمشي اليوم))
((الراي عندك لو تريدي الحين انا حاظر))
((خليها على التسعة))
((ما اقدر قبل تسعة ونص))
((تمام))
عيسى كان فرحان يفكر ان كلامه جاب نتيجه معها وهذي حقيقة بس ما كاملة لان هذي الرسالة ما نفس كوثر اقترحتها ذاتيا لا هذا اتصال ندى وكلامها معها خلاها تشوف اشياء غايبه عن بالها ...
متكشخ علي ومتهندم موده فوق النخل بعد صلاة العشى طلع الرجال على بيت ابو منصور وصارت الخطبه بينهم وانفتحت السيرة الأعتياديه من مقدمات في وسط الكلام قال منصور انه باغي علي على انفراد وطلعوا برى المجلس ...
منصور : خذ هذا الجهاز اضنه مالك انا ما تغاضيت عن فعلتك إلا لجيت اهلك اليوم ...ترضى اكلم ندى ولا ناديه في نصوص الليالي اكيد ما ترضى ودامك ما ترضى على خواتك لا ترضاها على بنات الناس
علي : .... ما عندي تعليق ولا كلمة وحدة
منصور : لما نقولك تعال قرى الفاتحه جيبه معك ما عليك باس بس قبل عذرني مالك علاقة ببنتنا
علي : .... ....
منصور : ما كان ضني فيك ولا ضني فيها بس الظاهر ما دايما تكون حقيقة توقعاتنا
وخلاه ودخل وواصل معهم كأن ما قال شي علي رجع وجلس وعينه على الأرض لحد ما استأذنوا أخوانه وكل من شاف علي كانوا يفكروا أنه مخجل من المناسبة لكن الحقيقة تقول علي ما قادر يشوف فوق عن الأرض وتتلاقا عيونه بعيون منصور ...
من البداية علي كان يظن أن صفيه في برج طويل طويل يوصل لحد السماء ما يقدر يطلعلها يفكر كل الدنيا ضد حبه ضد حلمه بس الواقع يقول لا الأمور اسهل مما يتوقع حتى العقبات الأعتيادية في الزواج ما كانت ذاك الزود في دربه بعد سبوع أو أقل بيجيهم الرد بالموافقه أو الرفض ...
ربع ساعة مرت على التسع ونص وعيسى ما بين ولا حتى منه خبر وهيه تنتظره رسلت رسالة ...
((وينك ))
بعد دقائق ...
((طلعي أنا قدام الباب))
مرت ربع ساعة دون كلمة عيسى ينتظرها تتكلم ما عارفه ليش سمعت كلام ندى ...
عيسى : كوثر ...نرجع البيت ؟؟
كوثر : تأخر الوقت احسن نرجع البيت
ورجعوا البيت هذا كان مشوارهم تلفون صامت يليت مخلينه على الهزاز على الأقل لو جت مكالمة من حد بيرتعش بيسوي مظهر من مظاهر الحياة ...
الساعة 11 وربع علي يفكر ويسأل ربه التوفيق عسى ما يكون الرد الثاني وأكثر ما شاغل باله صفيه وحالتها الحين بعد ما عرف أن منصور عارف بقصتهم ... في بيت جيرانهم علي بنت تسمى صفيه جالسه في غرفتها مبهته مخها ما فيه ارسال من كثر التفكير قبل ساعة ونص جت امها عندها وجلست معها وتكلموا في امور كثيرة ومن ضمنها خطبة علي ...
عيسى بعده ما عارف اللي صار مع كوثر مفاجئة كان اقتراحها وأقل مفاجئة كان صمتها بس الأخير كان أكثر تأثير قرر عيسى ما يوقف هنا لازم يخطو خطوة قام اتصلبها ...
عيسى : السلام عليكم
كوثر : وعليك السلام
عيسى : ما قدرت انام بدون ما اعرف السر من ورى خرجتنا اليوم؟
كوثر : ما في سر ولاشي
عيسى : كوثر بكل صراحة كلميني ايش باغيه مني او بعبارة ثانية كيف باغتني اكون؟
كوثر : .....
عيسى : ليش ساكته انا مستعد اتغير عشانك بس انتي خبريني كيف باغتني وامرك
كوثر : عيسى فهمني انا ما قادرة اتواصل معك كل ما جيت احاول لقيت اكثر من سبب تمنعني
عيسى : عطيني سبب واحد
كوثر : كثير
عيسى : أنا متأكد ما فيه ولاسبب اتحداك تقولي سبب واحد
كوثر : ما شي محدد
عيسى : انتي مجرد تكلميني انا مرتاح بس بعده يمكن نكون احسن مع بعض لا تخلي أوهام وصور قديمة تكون عائق بينا ...
كوثر : غير الموضوع
عيسى : مليتي منه ؟؟ ولا فهمتيه
كوثر : أين كان السبب
عيسى : نزين تبغي تسأليني أي سؤال؟؟
كوثر : انته تشوف شي لازم اعرفه عنك
عيسى : إذا عليي أريدك تعرفي كل شي عني وانا اريد اعرف كل شي عنك
خليهم يتكلموا على راحتهم الظاهر الجدار الجليدي بينهم بدى يذوب بس على مهل وعلى سؤدد ما طشه وحده ما بقى حد في القرية ما راقد إلا بعض الناس لكل واحد منهم سببه وعلى حدود الثنين ونص فجر نهضت البلاد كلها على صوت صفارات سيارات الشرطة ...



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




كل الجيران والناس تشوف الشرطه تخرجه بلبس النوم وتدخله السيارة ما حد فاهم شي الكل يبحث عن الأجابة وما حد قدر يلقى الحل لهذا المسئلة ... أم سلطان شوية بتموت وهذا ما مجاز أنها بتموت أما أبوه ما حابس دموعه إلا هيبة الرجولة وسنه ... ندى وفاخره سيل دموع على خدودهم ماضي كأنه جرفت السبعين ((جرفت السبعين::في السبعين 1970صارت امطارفي عمان غزيرة جدا سببت وديان جارفة لذلك يقال جرفت السبعين دلالة على الغزارة وهناك تفسير ثاني لهذا اللفظ المتداول في اللهجة هوه أن السبعينات تاريخ قيام النهضة العمانية اللي كانت مثل الطوفان عمت كل عمان ..."ما أعرف أي المعلومتين صح"))...صفيه سمعت هذا الصوت والبكا ما كانت نايمة كانت حابسه تفكيرها في الظلام تتخيل علي ماسك يدها يقاودها لبيتهم وكل قرايبها حولها الحريم تصهل ورجال شاله السلاح تنقع وترزف والبنات حولها يتساسرن عن لياقت علي لصفيه وصفيه لعلي فجئة يظهر صوت يفرق الكل ويد تسحب علي في جهه وهيه في الجهه المعاكسة ... قامت صفيه بعد ما اجبرها الواقع تخرج من احلام اليقضة وفتحت الستارة وشافت لقدام باب بيت علي وليتها ما شافت شافت علي مسحوب وفي يديه الأصفاد أو الكلبجات ما قدرت تتحمل حتى الدمع ما نزل على خدها كلها تخشبت وعلى طولها طاحت الأرض مغمى عليها وماحد حولها يشوفها...
ابو سلطان : سلطان سلطان تعال تبع اخوك المركز شوف مو القصة
الضابط : لا سلطان ولا غيره ما حد يجي معنى ولا تعبوا نفسكم بسيرة والجيه على المراكز لما تسمح الأمور بزيارة راح نخبركم
عيسى : خليهم يشوفوا شغلهم ما نقدر نغير شي الله يستر
سلطان : انته ما عندك دم حتى في هذا الموقف متحسد لأخوك
ابو سلطان : خيبكم الله من ولاد فضحتوني بين الخلق هذا وقت مناقره ومناطه وا خسارة تعبي فيكم واحد مسحوب في نص الليل ما معروفه جنايته وثنينه قاصر عن يتضاربوا قدامي حسبي الله فيكم من ولاد
على هذا الوقت وصل أبو عمار وعمار وسيف كانت سيارات الشرطة بديت تتحرك وتغادر ومعهم المتهم ...
أبو عمار : خير علي ايش مسوي في نص الليل يسحب كما الكبش ؟؟
ابوسطان : علمي من علمك
عمار : خلا نتبعه ما يصير نوقف هنا
سلطان : الشرطي يقول ما حد يسئل عنه لحد ما يجينا خبر من عندهم
سيف : دخلوا داخل نتكلم
عيسى : معه حق سيف خلا دخلوا
أبو سلطان : وندخل مو نسوي نبكي كما الحريم
ابو عمار : ما في يدنا حيله بس الله يستر من جرم علي لا يسود وجهنا
عمار : لا تقدروا البلا قبل وقوعه انشاء الله خير
أبو سلطان : اي خير في نصاص الليالي مقبوض
ما بقى في الشارع قدام بيتهم غيرهم كلامهم كثير بس من غير فايده عيسى قالهم طالع غرفته كلهم شافوه بعين العتب والغضب حتى ما قادر تكذب أنك خيفان على أخوك يا مبردك من أنسان من اي نوع انته ((اضنه من الموديل الجديد من الناس يجي من غير قلب)) ...
طل الصبح والقرية والقرى اللي حولها ما عندها سالفه إلا سالفة علي الكل بدى يفتي في السبب حد يقول انه سارق وحد يقول انه معتدي على عرض وحد يقول متدخل فيما لايعنيه من .النقط.النقط. الكل يتكلم وما حد عارف السبب ولحد الحين ما حد عارف ان صفيه ما في وعيها مغمى عليها في غرفتها في حدود التسعة طلعت أمها تشوفها ليش وينها من امس ليل ما ظهرت على الشاشة كانت تفكرها بعدها مريضة ....
حطت راسها على رجلها وتناديها::صفيه صفيه وتضربها على خدها عشان تصحى بس ما في رد تعذر الحصول على المشترك المطلوب الرجاء الاتصال بأقرب مستشفى فتحية كانت مارة من قرب حجرة صفيه سمعت بكا عمتها دخلت تشوف وحصلت ام منصور تبكي على راس بنتها ما عارفه مو تسوي راحت فتحية وجابت عطر قوي وحطته على انف صفيه بس ما في رد تعذر الحصول على المشترك المطلوب الرجاء الاتصال بأقرب مستشفى ...
من محاولة لمحاولة وما في رد اخوانها خافوا عليها وعلى اقرب مستشفى الدهديه الدهديه سعفها منصور وصفيه مثل الميته لو ما النفس ودقات قلبها كان ما في ثنينه يختلفوا على موتها كان جسمها بارد ...
في بيت ابو سلطان ما حد في يده شي يسويه كل اليدين سانده خدودها وفي الداخل مناحه ما غير عيسى نزل على الثمانية ونص وطلع من البيت كأنه ما في شي صاير ابدا كانت كوثر في بيت عمها وشافته طالع قامت بسرعة تكلمه ...
كوثر : عيسى انتظر
عيسى : بسرعة مستعجل
كوثر : امس طول الليل تقولي انا غير انا ما مثل ما تفكريني انا وانا واليوم في هذي المصيبه طالع ومخلي حيانك انته ما عندك خجل
عيسى : مسامحنك ما تعرفي
كوثر : ما اعرف شي عنك إلا شي واحد انك بليد ما عندك شي من شعور
عيسى : عارف ان الوقت ما مناسب ولا انتي مستعده تسمعي هذي الكلمة بس انا باغي اقولها اليوم قبل بكره ...لو تكوني النور وانا الظلام بعدني راح احبك
كوثر : انته مجنون شي ؟؟؟؟ ... ما عندك تفكير عقلك ما يشتغل اخوك ما معروف وين وانته تحب ومغروم خجل على خشمك
تقرب لعندها ومسك وجهها بين يديه وهيه ما فاهمه الموضوع لبر طالع عيونها بنظرة غريبه وباس جبينها ...
عيسى : انتي اغلا شي عندي يمكن اكون اذيتك يوم خطبتك ودمرتك يوم فكرت اتزوجك بس والله الشاهد اني احبك ... انا ما رجعت إلا لشوقي لك...وقبل لا اخرج اريد منك شي واحد لا أكثر حاولي تحبيني
نزل يده من على راسها وخرج وخلاها في حيرة أكبر حيرة في حياتها ايش يقصد بكلامه الظاهر انه صادق في كل كلمه قالها لهذي الدرجه يحبها يمكن احنا ايش درانا رجعت وجلست في مكانها عند ندى حالتها بين الشك واليقين بين الحلم والحقيقة عيونه كانت صادقه رفعت يدها لجبينها وبأطراف اصابعها تحسست طبعت شفايفه عيونها مفتوحه بس ما تشوف شي قدامها كل الموجود صار عدم ...
في المستشفى صفيه راقده على السرير وعلى راسها طبيب مسلط ضوء في عيونها سوى لها كم فحص بعدها خرج وكلم الممرضة بالأنجليزية وجى منصور ومحمد لعنده وسئلوه عن الخبر ...
الدكتور : لا تخافوا ما عليها شر
منصور : الحين ننتظر ؟؟
الدكنور : ما في شي ثاني
منصور : ايش سبب طيحتها
الدكتور : هذا ما أنا أقرره انا اللي اقدر افيدكم فيه انها عضويا سليمة
محمد : عسى خير
علي في مكان مظلم يمد رجله ويصطدم بجدار من احد الجدران خط ضوء الظاهر انه الباب فجئة أنفتح وكأنه قنبلة ضوئية غمض عيونة من الأشعة القوية ...
الساعة وحده الظهر وصفيه بعدها نايمة والطبيب يسألهم عن اي معلومه يمكن تفيده في العلاج لكن لا مهم ابدا منصور ومحمد كانوا عارفين ايش السبب بس وا لفضيحة لو قالوا حبيبها مقبوض عليه في تالي الليل يمكن شافت لما مسكوه ما قبول هذا الكلام في اي لغة كانت وفي اي خلفية ثقافية ما بالك في قرية طولها وعرضها ما يتعدى الكيلو متر مربع واحد ...
تحركت الأمور في حدود الثنتين ونص بديت شفاه صفيه تتحرك وجفونها تفتح اول ما تكلمت قالت ::ابا علي جيبولي علي ...جتها امها ما فاهمه الموضوع اما فتحية خلاص الوايرات تواصلت ونور الليت في راسها عرفت كل السالفة دون منصور ما يفتح فمه ...
الدكتور : من علي هذا
صفيه تهذي بأسم علي وتبكي وتسكت وترجع تنام في هدوائها مثل النوبات على فترات زمنية تتباعد وتتقارب مالها قاعدة كل ما فتحت عينها ناديت بأسم علي جيبولي علي ابا علي علي وينك تعال علي ...
علي ما فاهم السالفة لحد الحين ما يتذكر سوى جرم يستحق يعامل مثل هذي المعاملة كان ماسكنة من ايده واحد قاله يجلس على الكرسي وينتظر لحد ما يجي المحقق لعنده وما يحاول يعمل اي شغب ...
انفتح الباب وظهر المحقق ما توقع علي انه بيكون سليمان صديق الدراسة جاي اليوم يحقق معه على انه متهم ..جلس سليمان قدام علي ...
علي : ((مستعجب ومستغرب)) سلييييييييماااااااااااااان؟؟؟!؟!؟!
سليمان : ما تمنيت اشوفك هنا
علي : ارجوك خبرني انا ايش سويت
سليمان : انا لحد الحين علمي علمك بعد شويه بيجاب الملف من المكتب وبشوف القضية
علي : ليش انته بذات تحقق معي
سليمان : انا نفسي سألت هذا السؤال وما عطوني اجابة حاولت ارفض المهمة بس الأمر جاي من فوق وجاي بأسمي شخصيا ... إذا عامل شي خبرني يمكن اقدر اساعدك لان التوصيات من فوق ما العادة تصدر
علي : والله العظيم اني ما سويت شي ... انته تعرفني من يومي سبع سنوات عمرك شفتني انسان يمكن يرتكب جريمة بحجم ان الشرطة تقبض عليي في ثنتين ونص فجر
سليمان : وهذا اللي محيرني وقت اعتقالك وأمر اني انا احقق معك
دخل شرطي وضرب تحية لسليمان وعطاه الملف وخرج ...
مر الوقت على عايلة ابو سلطان وكأنهم مصابين بشلل كلهم من أكبرهم لأصغرهم أبو سلطان لما شاف الحالة ما منها فايدة والأنتظار سيد الموقف ...
أيو سلطان : روحوا ارتاحوا بيوتكم وإذا جد جديد بنخبركم
ناديه : هين فينا فواد يغفا ؟؟
أبو سلطان : وما شي فايده في جلوسكم لن تغير قدرا كتبه سيد الأقدار عاشر من تعاشر فانك مفارق
ناديه : .....
أبو سلطان : انا طالع ارتاح ...البيت بيتكم بس جلوسنا ما منه فايده
أي راحه يا ابو سلطان تحاول تتصنع القوة والتعب والحزن باين عليك صحيح أن طيحت الكبير خسارة ...
مر الوقت ولا شيء جديد يذكر صوت عقرب الساعة يذكر كل من يسمعه أن الوقت يمر يولد من الحاضر ويموت بعد ولادته بثانية يروح للماضي لو فكرنا في الوقت راح نلقاه شي ماضي حياته ما تتعدى الآن وبعد لمحه من ولادته ينتقل للماضي مهما تصنيفه في الماضي البعيد او القريب مثل لو نقول الدقيقة العاشرة وخمس ثواني هي الحاضر الدقيقة العاشرة والأربع ثواني ماضي ((حد فهم شي؟؟))...في البلاد بعد الغدا ومثل العادة البنات شاله المواعين على الفلج وتغسل وسوالف تمور مورا وسالفة اليوم دون منازع علي ...
فتون : يا ما تحت السواهي دواهي ولا من يقول علي
عزة : رحتن عند ندى ... إذا ما رايحات انروح عندها العصر ربيعه
فتون : أنا مشغوله بعدين ليش نروح ما شوف هذي مناسبة زيارات
سليمة : يمكن اتحسبكن جايات تتشمتن عتي يوم باغيه تواسيها اتصليبها
فتون : هين صفيه مالها ما جايه تغسل لايه ولا حرمة اخوها
عزة : يمكن رايحيين مكان ما حد باقي في بيتهم
سليمة : ما عندكن خبر ؟؟!!.... صفيه مسعوفة المستسفى كنها ميته تو متصلتلي فتحية ومخبرتني تقول كأنها في غيبوبة
عزة : وليش ما خبرتيني
سليمة : احسبش عارفه
فتون : امس مخطوبين حال بعض واليوم واحد في السجن وثانية في المستشفى هذي وراها قصة
عزة تواصلت الوايرات في راسها وشتغل الليت ....
سليمة : اخبركن شي بس عن تقولن حال حد
فتون : جيبي
سليمة : تقول فتحية أن صفيه دامها راقده راقده لين ما تفتحت عيونها وتنهم باغيه علي جيبولي علي وترقد مرة
فتون : متى واحا ذا الحب يكبر امس خاطبنها حتى ما مقيوله الرد بعده
سليمة : كيه فتحية مخبرتني تقول بينهم رسايل ود وغرام من زمان
فتون : هاعة ((هاعة :بمعنى:لا والله!؟..وتفيد التعجب والأستفهام))
سليمة : والله ... محمد ضارب صفيه لين ما دابه رياتها يوم عرفها تكلم علي في التلفون عجب عن موه تحسبي رايح يخطب وبعده ما يشتغل
عزة : انتي ما تعرفي تقبضي لسانك هذي اسرار بيوت مالنا حاجه فيها
فتون : صفيه صديقتك اكيد ما يعجبك فيها لكنها طلعت قوية عين
عزة : حفظي لسانك
سليمة : صدقها عينها قوية ولا ما تكلم رجال لا اخوها ولا ابوها ...يقولش معطنها تلفون قيمته يجي بمية ريال
عزة : فتحية مبقيه شي ما قيلتلك به؟؟؟...ما عندها ذمه ولا عيب
سليمة هذي يا سادة يا كرام من عجينة فتحية ولذلك هي صديقتها الروح بروح بينهم اتفاقية تبادل المعلومات والأخبار يحشن في الخلق فلانه سويت وفلان سوى بيت فلان وسخ وبيت فليون ما غاوي صغير ذيك متكبره والغيرها خسفا ما حد في العالم عاجبنهم مشكلين فريق مثل بينكي وبرين ولي يصير في بيت ذي علومه مع الغيرها والعكس صحيح اعوذ بالله حتى الاسرار الخاصة ما فيها حرج بينهن ...
سليمان أول ما جاه الملف استأذن من علي وخرج من الباب وعلي في مكانه يتمنى يقاله حكم عليك بالأعدام على هذا التعذيب النفسي دون تهمه لحد الحين كان يفكر في صفيه كيفها الحين بعد ما عرفت اللي صارله اكيد بيغصبوها أهلها ترفضه ...
في المستشفى صفيه لازالت على حالها بس النوبات اللي قلتلكم عنها ما جيتها ما صارت تنادي بأسم علي الحين عيونها مفتوحه وتبكي ما تكلمت ولا كلمة فمها ما فتحته كأنها ما تعرف تتكلم أمها لما شافتها على هذي الحالة وشافت حالتها الصبح شكرت ربها على نعمته فشيء اخف من شيء لكن بعدها مفجوعه عليها بنت في وردة شبابها وجهها مصفر من التعب وعيونا محمرة من البكا يعني منظر يشفق عليه الحديد وهو حديد قاسي ...
بين سيف وندى ...
سيف : يعني صياحك يغير شي ؟؟؟ أكيد لا
ندى : يعني اخويي وما اصيح
سيف : علي بخير ما صايرله شي متأكد أن في الأمر سوء تفاهم
ندى : عسى يارب يكون كلامك صح
رن تلفون ندى وعلى الشاشة مكتوب عزى يتصل بك ...
عزة : انشاء الله شده وتزول
ندى : آمين
عزة : استعلمتي عن صفية
ندى : لا خير ايش فيها ؟؟؟
عزة : طايحة مريضة على حيانها وتو في المستشفى
ندى : حبت عيني ما تهون
عزة : ربي يكتبلها الشفاء ... تأمريني حاجه ولا شي
ندى : أمانة إذا سرتي تزوريها ولا جد عليش جديد عنها خبريني
عزة : أنشاء الله
ندى : فيش الخير
ندى : في أمان الله
وسكرت المكالمة سيف ما فاهم من كلامها شي وسئل ...
سيف : خير
ندى : صفيه الظاهر عليها ما تحملت اللي مستوي في علي وتو طايحة مريضة
سيف : ما أعرف ايش اقول بس الله يشفيها
ندى : ثنينة مثل الزهرة يروحوا
سيف : ندى أيش ذا الكلام بعدهم احياء يرزقون صدقيني كل شي هين ما دام بني آدم حي
هذا بين سيف وندى وبين غيرهم كلام كثير ومرت الأيام وبدى كل شي يصير طبيعي لازلت صفيه في المستشفى لا جديد واليوم بعد ثلاث أيام بيرخصوها لأن مالها دوى عندهم أما علي فاليوم الثالث جته زيارة من أنسان ما توقعه ابدا كان لازم يجي في باله ...
دخل سليمان على علي وجلس عنده كم دقيقة وكلمه في اشياء عامة ما دخل في الصلب وحاول يطمنه بس كان ينفخ دون هوى في بالون محتاج هوى ...
علي : أنتي
لطيفه : أنا
علي : أنتي سبب كل اللي يصير صح أنا ما صارلي اللي صارلي إلا بسببك
لطيفة : شاطر كان زين لو عندي أغنية شاطر شاطر لنانسي بسمعك اياها يا حلو
علي : أنتي ما عندك أحساس مجنونه
لطيفة : أنا قلتلك أنك راح تندم وهذا انته في اشد الندم
علي : تتصوري لو رجعت بزمان وسألتيني مرة ثانية
لطيفة : أكيد بتجاوب أنك تحبني
علي : غلطانه أشد الغلط ...أنتي أكدتيلي أنك ما تحبيني ولاهم يحزنون اللي يحب ما يجرح
لطيفة : أنا دموعي فوق أي شي ودايما فوق كل أعتبار أنا الدمعة ما تخرج مني إلا بحساب ... بالمناسبة انسى كلمة بعثة وكلمة دراسة برى لأنك بصراحة صرت من اصحاب السوابق رايح تخطب ليتك خطبت وحده في مستوي
علي : ما اقدر ارتبط فحياتي مع مستوى حقير مثلك
لطيفة : اسمها صفيه ؟؟؟... ما علينا من اسمها القروي أكيد ما حد خبرك انها منومة في المستشفى ياحليلها تحبك
علي : المستشفى ؟؟؟!!! ... والله العظيم ورب العزة إذا صارلها شي ما بيصيرلك خير موتك ما يكفيني
لطيفة : عن الكلام اللي ما منه فايده انته ما تقدر تمس نفس اتنفسه ... قبل لا اخرج اقولك ان البعثة ما شي الوحيد اللي تخسره لان اهل صفيه ما موافقين على خريج حبوس معهم حق واحد عاطل باطل ...يامسيكين يا علي شهادتك بلها وشرب مايها ما حد يوكل محامي خريج سجون ما جامعه وبس
....
وخرجت من عنده ...ايش هذا الكبر والغرور اللي فيك يبنت وراك آخره وربك ما ينسى الظالم فرحانه وانتي تدوري مفتاح السيارة وفرحانه وانتي تمشي بسيارة صوب الشارع في اقل تقدير ايش يظمنلك ما تخطف عليك شاحنه مال 24 تايره تسوي سيارتك كأنها قوطي ديو وانتي تخليك لحم مفروم ما شي يظمنلها إلا غرور الأنسان وتماديه في الغلط على نفسه وعلى الناس من حوله وما غرهم إلا الغرور الزايف ...
علي مصروع في الكرسي لا على البعثة ما على حياته باله في صفيه يارب تكون بخير يارب ما كون السبب في كلمة آه توجعها ولا في دمعه من عيونها يارب ::: وغيره من الدعاء ما هامنه حتى كلمتها ان أهلها رافضين زواجه منها مايهم المهم هيه تكون بخير ...
مرت أيام وصفيه في البيت في غرفتها لحالها ما حد يعرف اللي يدور داخل خاطرها ما حد حاس بشي وما فيد حد يسويلها شي السبب معروف والعلة معروفه ...
عند علي ...
سليمان : اليوم اتنقل حجز مركز الشرطة في إزكي
علي : وأنا الحين ما في الداخلية ؟؟
سليمان : أنته في عمان ... هذا في صالحك على الأقل أهلك يقدروا يزوروك
علي : أنته ما خبرتني ايش تهمتي لحد الحين
سليمان : انته من وين تعرف هذي البنت اللي زارتك
علي : زميلتي في الكلية
سليمان : اضنك غلطان غلطه عوده ومع الشخص الخطئ ... انا اقولك هذا الكلام كصديق الحياة تمشي بموازنة مثل كفت الميزان ما يمشي اي شي من الغفير إلى الوزير إلى بهذا الميزان وانته مسيت جزء من كفت ميزان عوده
علي : انا ما ندمان على شي ... أنا باغي اعرف ايش تهمتي وبس
سليمان : امس جيت تعليمات نقلك إلى هذا المركز وما اعرف ليش بتحديد لأن العادة القضايا تتطلع على فوق لحد المحكمة ما تنزل الظاهر هناك قوة ثانية في قضيتك أما عن تهمتك ما مهمه أبدا لأن المسئلة واضحة من يوم ما خليوني احقق معك هذا مجرد حركة مقصودة
علي : انا متمسك بحقي اعرف بأيش متهم ؟؟
سليمان : ما عندي الصلاحية اخبرك انا لو ما اعرفك ما راح اقولك اي كلمه خارج التحقيق انا سلمت ملفك وبعد ربع ساعة على الكثير بترحل من هنا لإزكي ولصالحك الكلام اللي دار بينا خليه بينا
وخرج من عنده ولازال الغموض سيد الموقف وعلى بكره الصبح الساعة 8 رن تلفون سلطان من مركز شرطة إزكي يخبروه أن علي معهم ومسموحه الزيارة له الخبر مثل كاس ماي بارد لتايه في صحراء حاره يرد الروح يجمع المتبعثر ...





ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




كوثر من طلع عيسى وهيه تفكر فيه ليش تفكر فيه عارفه وما عارفه تغالط نفسها يمكن تفكر في تصرفه لأنه كان ما متوقع ابدا كان فجئة ويمكن تفكر في غيابه وينه طول هذي الأيام ليش ما اتصل هوه ايش فيه يا ترى بديت تخاف عليه تحاتي جلوسه وقيامه ليش مجرد تعبير انه زوج المستقبل أو أن في سبب ثاني هذا السبب الثاني اللي يكبر أكثر من أحتمال في بالها كل ما بتت في وجه منها كل عيون الوجوه الثانية سألتها يمكن أنا أكون العين الصادقة وهذي العين اللي تشوفيها مزيفة ما عندها أي دليل قطعي خلاها في حيرة وخصوصا لما خرج في جو هذي الضروف في وقت أهله محتاجين وقفته ...
على العشر أو التسع ونص الخبر منتشر أن علي محجوز في مركز شرطة إزكي ((إزكي ولاية في المنطقة الداخلية أضنها بين سمائل ونزوى إذا بغيت أحدد )) وكان أهل صفيه مجتمعين في البيت يقرروا مصير أختهم وبنتهم كأن الوقت يسمح بأخذ القرار في هذا الموضوع ...
محمد : دواها تقتل مافيها شي من الأدب ولا من الأحترام زاهين حنوه شحوط خمسة ما قدرين نربي بنت وحده
منصور : اللي صار صار لازم نحسبها صح إذا حد عرف بالقصة من البلاد من يخطبها
محمد : يعني نوافق عليه ليته بعده انسان يستاهل واحد مسجون حيانه ما عرفين مو مسوي
ناصر : يقولوا اليوم انه في مركز شرطة أزكي
محمد : يغيب لو ما مسوي شي ما ينهجلبه من حبس لحبس
نفس الوقت كان فاتك يكلم كوثر في التلفون بعد ما أتصل بسلطان وسلطان خبره عن كل الموضوع قال
أكيد تقدر تلقاله ترتيب ...
فاتك : باغنك في موضوع يخص علي وليتك تبذلي جهد فيه
لطيفة : خير أيش فيه علي؟((وكأنها ما عارفة بشي))
فاتك : علي قابظتنه الشرطة وما حد عارف ليش قلت أنا يمكن تقدري تسوي شي
لطيفة : ما أقدر أسويله شي لأني بصراحة أنا اللي السبب في كل شي
فاتك : ما فهمت الجملة عيديها
لطيفة : أنا عارفه ان علي مقبوض وان البعثة سحبوها عنه
فاتك : وكيف انت السبب
لطيفة : حبيت اخبره اني لما اقوله كلمة اكون قدها انا خبرته انه ما قد دمعة وحده مني
صفية مثل المحبوسة ما تقدر خطوة خارج حجرتها تخطي ما تشوف غير أمها وبعد ما تخرج تسمع صوت المفتاح يدور صارت كثير تفكر لازم من أول ما قررت تسمح لنفسها تكلم علي تفكر في لحظة مثل هذي اللحظة وللأسف ولو فكرت وعادت التفكير مليون مرة ما في يدها حيلة على شي العين بصيرة واليد قصيرة ...
في مركز الشرطة ...
سلطان : ما توقعناها منك علي أين كان اللي مسونه فهذا شي ما كنا ننتظره منك
علي : والله ما سويت شي أنا علمي علمك لحد الحين ما حد قالي أيش جنيت
أبو سلطان : هذي لبلاد فيها قانون وحكومة ما ما شيه سبهلله وما في علمي حد يسجن ما له تهمه
علي : انا نفسي ما مصدق اللي يصير
سلطان : عسى خير أنا دخلت عند الضابط وقالي انها أيام وتخرج
علي : بذي البساطه ؟؟
سلطان : انته دارس قانون وتفهم في هذي المسئلة أكثر مني
علي : وين عيسى ليش ما جى معكم ولا أقولك السبب معروف اكيد فرحان
ابو سلطان : احنا في ايش وانته في ايش ؟؟؟ ... لكل حادثا حديث لما تخرج بسلامة كل الأمور ايكون لها شكل ثاني الظاهر مسايرتي لأشياء كثيرة غلطه كنت احسبها الصواب
خرجوا بعدها من عنده لكن قبل لا يرجع الحجز طلب من الضابط مكالمة وافق يعطية خمس دقائق لأن التعليمات اللي جاية من فوق تقول كل طلباته في حدود المعقول تلبى ... علي كان مشغول البال على صفيه ما حد طمنه عنها ...
علي : هلا ندى أنا علي
ندى : ((فرحانه)) علي انته بخير
علي : بخير ما فيني شي كيف أمي بخير
ندى : صابرة مثل عادتها ما أعرف اقولك اكثر عنها
علي : الله يغفر ذنبها ((بحه في صوته ))
ندى : هانت علي أزمة وتزول
علي : أنشاء الله ... طمنيني بالي مشغول على صفية جاني خبر أنها في المستشفى
ندى : ما تخاف عليها بخير هيه في البيت الحين
ما بغيت تخبره عن حالتها آخر مرة بغيت تزورها قابلتها فتحية على الباب وسمعتها كلام ردها بيتهم ...
علي : لا تكذبي أنا حاس صايرلها شي
ندى : أنته أطلع وانشاء الله كل شي بيرجع مثل ما كان
علي : ما اتوقع انا رجعت اربع سنوات لورى
ندى : لا تفاول على عمرك خليك متفائل إذا كان قلبك صافي مع الله تأكد الله ما يضيع صنع عبد متكل عليه خلي املك بالله قوي
علي : نعم الوكيل والحسيب ... ارجوك حاولي تطمني صفية عني وخبريها اني باقي على حبها
ندى : بتقولها وحدك
علي : الحين سيري عندها وخبريها ارجوك وحاولي طمنيني عليها
وسكر المكالمة ورجعوه للحجز ... ندى حطت سماعة التلفون وراحت لعند أمها وطمنتها على علي وكانت جالسه جنبها ناديه بغيت تفتح حوار حول الجديد من لعلوم بس ندى قالت انها بتطلع عند عزة وراحت بالفعل مرت عليها وراحن مع بعض عند صفية ...على الباب ...
ندى : هلا عمتي جاين نزور صفية
عزة : ما شفناها عادلنا أيام
أم منصور : صفية راقده لكنكن دخلن تقهوين
ندى : ما عليها يسدها رقاد ما اتضايق منا
أم منصور مخجلة مخلتهن على الباب ماقبول هذا الأمر ...
أم منصور : دخلن تفضلن
دخلن وتصادفن بفتحية وجه بوجه ندى ما عارفه ايش فيها ذي الحرمة ليش كل ذا الحسد أما عزة مستحقرتها على الآخر يعني الثنتين بالمختصر فوادهن يمسكنها ويكرفننها لكن كما يقال العين بصيرة واليد قصيرة ...
كوثر جالسة في البيت ما عارفه ايش تسوي حتى ندى ما في ضرف تتكلم معها في هذي اللحظة كانت جالسة في الصالة ما تابع شي بس كذا جالسه لله فلله لاعليها ولا يلها وفي حجرتها شي يصيح ويسكت يصيح ويسكت بعدين أيس وسكت على طول ((عرفتوه موه؟؟؟)) ...
لما دخلت ندى مع عزة عند صفية بالفعل كانت راقدة وشكلها يقول أشياء وأشياء خط دموعها على خدها مسوي أثر .. خرجت أم منصور وغلقت الباب وراها ما هاين في قلبها حال بنتها ...جلست عزة جنبها وبشويش صحتها لحد ما فتحت عيونها بتعب وأول ما شافتها عزة حضنتها ..
عزة : سلامتك من البكا
صفية : ((تبكي)) خذوه مني
ندى : أيام وبيرجع البيت بخير معافا
صفية : أنتي تسكتيني ولا علي ما ((زاد بكاها))
ندى : والله العظيم أيام وبيجي بلسانه قالي
صفية : كلمك متى ؟؟؟
ندى : اليوم وصاني اطمنك وطمنه عليك اكيد ما تبغيني اقوله انك مريضة
صفية : من قال أنا مريضة ((مسحت دموعها)) أنا بخير حتى ها شوفيني
وقفت على رجولها بس ما فيها حيل تشيلها طاحت ...
عزة : لازم تهتمي بنفسك أنتي من متى ما كليتي شي
ندى : ساعديها تقوم سريرها وانا اشوف عمتي تجيبلها شي توكله
خرجت ندى وبقيت صفية و عزة لحالهم ...
صفية : أنا خايفة
عزة : من أيش علي وبيرجع ؟؟
صفية : سمعتهم يقولوا ما يبغيوا يزوجوا بنتهم لواحد مثله ... أنا متاكده أنا علي ما عليه شي علي ما يغلط أنا أعرفه سأليني عنه
عزة : هذي أشياء سابق لأوانها ما تخافي
دخلت ندى وقطعت صفية الموضوع خايفه لا تخبر علي ويقلق من هذا الخبر ... جلسن عنده لقرب الغدا وطلعن بعدها كل وحده لبيتها وأول ما وصلت ندى البيت تفاجئت بسيف في وجهها ..
سيف : وين كنتي ؟؟
ندى : عند صفية
سيف : وانا مالي أعتبار عندك تخبريني لو برسالة أنك خارجه
ندى : والله نسيت
سيف : اكيد بتنسي ما شي مهم
ندى : لا تسويها مشكله أقولك نسيت بدون قصد آسفة
سيف : لا تعيدها مرة هذي الأولى لك والثانية عليك
ندى : حاظر
سيف : وليش تأخرتي كل هذا الوقت عادلك فوق الساعتين خارجة
ندى : جلست مع صفية وعزة وما حسيت بالوقت
سيف : وسرتي بيتهم عزة
ندى : لا هيه سارت معي عند صفية ...سيف ما صارت غلطه تفتحلها تحقيق خلاص
سيف : بهذي السهولة ؟!
ندى : تبا تزعل أزعل ايش اسويلك قلتلك نسيت واقولك آسفة ((تنرفزت منه ))
سيف : ((ضحك ))الله على المعصبين ايوه ناقصة العقدة بين العيون
ندى : كلها تمثيلية بجد تراك ترفع الضغط
سيف : ضحكي شويه شوفي وجهك كأنك في عزى
ندى : قوم من الدرب باغيه أدخل داخل لا تأخرني
سيف : بشرط بعد الغدى نطلع نشم هوى
ندى : في ذي الشمس
سيف : نروح الفلج
ندى : الوقت ما مناسب
سيف : الوقت مناسب تماما وانتي مواقه
وفتحلها مجال تمر وهيه واقفه مكانها من تصرفه اي وقت مناسب لو شافهم حد ايش ايقول اكيد بيقول شي ((سبحان الله ايقول شي فكرته يتكلم )) ...
مرت يومين والحال نفس الحال وكما يقول اصيل ابو بكر الخبر نفس الخبر ماطرا علمن جديد نفس همي والسهر ومواجعن فيني تزيد ((ليتكم تسمعوها بصوتي ابداع منقطع النظير))في اليوم الثاني اللي هوه اليوم الثلاثاء دخل عيسى البيت ووجهه متهلل ووفرحان ما حد يقدر يفسر شي سلم على أهله وجلس معاهم كل من سأله وين كان قال شغل ايش نوعية هذا الشغل قال تجارة وبس لا تفصيل أكثر بعد نص ساعة طلع غرفته وطلع تلفونه من الدرج ما كان شالنه معه شغله وحصل مكالمات ورسايل اغلب المكالمات من كوثر أما الرسايل متفرقة ما بينها اي رسالة من كوثر غريبة اتصلبها ...
عيسى : هلا
كوثر : وينك انته الحين ؟؟
عيسى : أنا في البيت
كوثر : في البيت هنا في لبلاد
عيسى : هيه
كوثر : وهين كنت ؟؟
عيسى : كان عندي شغل وخلصته
كوثر : عيسى خبرني انته ايش تشتغل بصراحة
عيسى : عندي تجارة في مسقط
كوثر : تجارت ايش ؟؟
عيسى : تجارة مواد بنا
كوثر : متأكد
عيسى : متأكد ... خلينا مني انتي كيفك
كوثر : تهرب من الأجابة ؟
عيسى : يمكن لكن جد انتي كيفك ليش ما تردي اتصلتبك قبل كم يوم
كوثر : متى ما جاني رقمك
عيسى : ما من تلفوني من تلفوني ثاني
كوثر : بربك انته وين كنت انا ما مصدقه انك كنت في شغل تجارة وغيره بالعقل ليش تخلي تلفونك مغلق وانته بكل تأكيد اتحتاجله في شغلك
عيسى : ما أحب الأزعاج لما أكون مشغول
كوثر : وإذا حد بغا يطمن عنك كيف يوصلك ؟؟ تصور صار شي لازم تعرفه
عيسى : صار شي لازم أعرفه برايك؟؟؟
كوثر : علي ...
عيسى : عارف كل شي عن علي في شي ثاني لازم اعرفه
كوثر : لا
عيسى : انا أعرف ايش الثاني ... انتي
كوثر : مالني
عيسى : صرتي تهتمي
كوثر : انا لحد الحين محتارة ليش ودعتني بذك الطريقة
عيسى : كنت حاس لازم اقول واعبرلك عن شعوري
كوثر : كنت حاسه من كلامك انك خلاص رايح وما بترجع اتغيب مرة ثانية
عيسى : تصوري غبت وما رجعت اتقولي فكه صح
كوثر : تظلمني تراك انا ما حاسده عمري ما تمنيت للعدوى يتأذى عاد انته
عيسى : من أنا ؟؟؟
كوثر : ولد عمي وخطيبي
عيسى : بس؟؟ ... ما في سبب ثالث ؟؟
كوثر : ما اعرف ... عيسى انته من بظبط انا ما عارفه من انته كل يوم وجه
عيسى : لهذي الدرجة أنا غامض
كوثر : لا أكون فاجئتك ؟؟
عيسى : هههه ... لي وجه واحد اريده ينعكس على كل مراية في هذا الكون هوه وجهك اتمنى اشوف نفسي فيك
كوثر : انا حاسه بصراحة اني ما اعرفك كل ماجيت اعرفك لقيتك شي ثاني
وكلام طويل أنتهى بفراغ المدخرة أو بالعربي يوم الشرش خلص من تلفون عيسى فوق الساعة وهم يتكلموا ومعنى الكلام ما تغير كثير يلف ويدور والمعنى واحد ...
نزل عيسى لصلاة بعد ما تسبح ولبس دهداشته عند باب البيت شاف ابوه سابقه للمسجد ومن الصوب الثاني طالع منصور راح عيسى لمنصور ...
عيسى : كيف حالك منصور بخير
منصور : في نعمت كريم
عيسى : باغنك في سالفة لكني ازورك البيت بعد الصلاة
منصور : خير
عيسى : خير انشاء الله
علي في الحجز متقبل لربه ويأدي فرضه كما يقال ما تعرف من وين يجيك الخير الخير في هذي السالفة اللي مرت بعلي هي تقربه لربه الصلاة والنوافل والسنن ما يفوت شي منها سبحان الله الأنسان ينتظر دوم نقطة تحول في حياته مرات يكون محظوظ رغم صعوبة الضرف وتجيه ومرات يموت وبعده ما محصل نقطته وما محصل ذاته ...
بين عيسى ومنصور بعد صلاة العصر في مجلسهم منصور ...
عيسى : سمعت كلام وبغيت أتاكد منه
منصور : خير
عيسى : انكم رافضين علي يتزوج من عندكم
منصور : دامك فتحت الموضوع وحدك ريحتني من همه ... الأخوة ما موافقين على هذا الزواج
عيسى : ليش
منصور : انته ما غريب وما تتشره من كلامي بصراحة علي ما نعرف أيش فعل وايش سوى ورجال مثله مايلزمنا
عيسى : نقدتوا فيه شي
منصور : الله يهديك كل لبلاد تنقد وتتكلم عنه وشي سبب ثاني لولا سوادت الوجه ما كتمته عنك
عيسى : أفا وجهك ابيض وزود قول كلامك يسمعه اخوك ما غريب
منصور : أنا عرفت عن علي قصة وحكاية المهم فيها لأني ما أقدر أفصلك أكثر اني ما أقدر أوثق فيه يمكن يكون لعاب
عيسى : أنته خبرني ونشاء الله محلوله المسئلة
منصور : عذرني ما أقدر ... بيجيكم رد رسمي على الخطوبة والزواج قسمه ونصيب ما مجعول نكون شماج ((شماج:::نسايب))
صفية عارفه بهذا القرار وحتميت وقوعة وما مصدقه نفسها تحاول تكذب نفسها وتهرب عن الواقع تقول انها في حلم وخيال مهما طال وطال اترجع للحقيقة والواقع بس الواقع ياصفية العكس أن الحلم واقع والواقع حلم الواقع يقول خلاص النهاية انكتبت بينكم والفراق انحكم عليكم اما الحلم كان يقول لك حبيب يسمى علي يسكن جنب بيتكم يحبك مثل روحه وأكثر والعكس أبلغ وأدق ....
طلع الليل من خلف جبال عمان والشمس تخبت في تخوم السعودية والأمارات عيسى بلغ ابوه الكلام اللي صار بينه وبين منصور سلطان ثار على عيسى لما فتح الموضوع مع منصور دون ما يستشير حد أو يستأذن من حد الكل كان متوقع وما غريبه تكون هذي ردت فعلهم ما حد اهتم مثل ندى بهذا الخبر كانت عارفه بحب صفيه لعلي وحب علي لصفيه تأسفت لحال أخوها لما يعرف الخبر ...
علي كان عند ضابط المركز يخبره أن بكره بيكون الأفراج بسلامة طبعا ما قاله المعلومة مباشرة لا بد من محاضرة الأباء للأبناء أها تسوي مشاكل ترى ملفك صار معروف واشباه ذلك من تحذيرات الأقرب إلى التهديدات علي ساكت ما هامنه كلام الضابط أبدا حتى أنه بااكر بيطلع ما هامنه بالعكس يتمنى لو يجلس هنا أكثر حاس نفسه ما قادر يواجه الناس برى علي المؤدب الخلوق مضرب المثل صار خريج حبوس مسحوب في تالي الليل لو كان الناس بس ياليت كان يتمنى كل الناس تتكلم بس صفيه لا عارف ان صفيه ما راح تمسه بكلمه لكن من يقول من أهلها قادر يفرق بينهم ....
علي في الحبس كان يفكر كثير هوه غلطان انه صارح لطيفة وقالها؟؟ هوه غلطان لما قال لصفية يحبها؟؟ هو غلطان لما اهتم بمواضيع كان لازم تكون في ذيل القايمة؟؟ لو كان ما غير حياته وعاش مثل ما عاش سنين طويلة يترى كان بيجلس في الحبس مع ناس بكل تأكيد ما كلهم مظلومين؟؟...من طالب في الحقوق لرجل يطبق عليه القانون ((السجن مؤسسة أجتماعية لتأهيل أفراد من المجتمع آتو بجريمة تخل القانون في أحد أوجهه ))تجرحه هذا الجملة مرتين مرة لما يذكر ذاك اليوم لما كان يحفظها يومها كان يفكر في صفية يسأل نفسه لو راح وقالها أنه يحبها كيف بيكون ردها تروح تخبر أهلها لتأكد لكل الناس أنها بنت مؤدبه وتأكد لكل الناس أنه ـ علي ـ ولد صايع ولا أنها اتتفهم حبه وتقوله مالي في الحب حاجه وسير من طريقي الأحتمال الثالث كان مستحيل في نظره دايما اللي يحب يشوف كل بسيط يمس حبه عظيم لو تكون نسمة هوى طايره هذا الجرح الأول أما الثاني ماكان يتصور نفسه مسجون يلحق بالمؤسسة الأجتماعية التي تعنى بتقويم سلوك الأفراد ويكون هوه أحد الأفراد المراد أصلاحهم سبحان الله الأنسان في بعض المرات يسير تفكيره بعيد جدا في المستقبل ويشوف المستقبل كأنه حقيقة حاله من حال من يمشي في الهوا يستحال يكون في الواقع بس بكل تأكيد أنه راح يطيح على وجهه في الحقيقة لأن ببساطة لايمكن أن ترفع رجليك معا طويلا في الهواى ...
سليمان أتصل بسلطان وخبره قبل نص ساعة أكدله الخبر سلطان خبر كل من بالبيت وتصل بعمه وخبره عبدالله كان حاضر لما جى لأبوه الأتصال من سلطان ...
عبدالله : عسى تنتهي هذي المشكلة لا لنا ولا علينا حطت من السما
أبو عمار : عمك يقول لليوم ما عرفلها لساس ولا سقف كلها ذي اتنهجيله
عبدالله : ما سئلتوا سليمان يمكن يعرف شي ؟؟
أبوعمار : يقول سلطان أنه تكلم معه وقاله أن علي ما عليه شي بس كان سوء فهم
عبدالله : سوء فهم ما تجيه الشرطة في تالي الليل هذا عارف شي وما باغي يتكلم
أبوعمار : ماشي ما يبينه الزمن
عبدالله : يا ما تحت السواهي دواهي لما كنت حد يسألني عن ولاد عمي كنت أقدمه قدام مستقبله قدامه كما الشمس لكن المنتحس بيديه يضيع عمره ولا موباله وبال المشاكل
دخلت عليهم كوثر بالقهوة وخلتها عندهم وطلعت غرفتها تتجهز عليها مناوبة ليلية في مستشفى الولاية رفضت هذي الشغلة وقالت أنا شغلتي في المركز الصحي لكن النظام نظام اليوم دورها باكر دور غيرها يبدها مرة في الشهر ومرة ما يجي دورها...
أبوعمار : من يوديش ؟؟
كوثر : عيسى
عبدالله : هوه هنا هذا المخلوق
كوثر : اليوم جاي
عبدالله : هين كان
كوثر : كان عنده شغل في مسقط
أبو عمار : خبرش في أيش بضبط يشتغل
كوثر : يشتغل في المقاولات وماواد البنا
((بالمناسبه ترى أقلاب الكاف شين ما شي مبتدعينه العمانيين رعات الداخلية والغيرهم من المشابهين لا هذا الأقلاب يسمى الكشكشة في اللغة العربية من أحد أصول النطق في العربية الفصحى وبو ما يصدق يسئل ))
أبو عمار : اتصليبه وخليه يجي عندني تو باغنه فسالفه
كوثر : انشاء الله
طلعت كوثر غرفتها واتصلت بعيسى ...
عيسى : هلا ببنت عمي
كوثر : اقولك
عيسى : قولي
كوثر : ليش تتكلم وكنك باغي تظحك
عيسى : ما شي بس احسك داخله بقوة
كوثر : نزين أنا عليّ مناوبة في المستشفى وقلت لأبوي أنك بتوديني
عيسى : ومن قال أني أوافق أوديك بعدين أيش كل هذي التطورات تخطيط ومؤمرات
كوثر : بتوديني ... أبوي يقولك مر عليه تو باغنك
عيسى : يأمر عمي وبنته بس ما عرفتي مو باغلي
كوثر : ما أعرف
عيسى : عشر دقايق وبجي
كوثر : يالله مع السلامة
عيسى : حياك الله
صفية ساجنة حالها في غرفتها بين يدها قلم وفي خدها دموع ثقال مالحة ((ما ذقتها إذا حد بيسأل كيف عرفت ؟؟))تدحرج بألم تحاول تكتب في دفترها شي كل ما كتبت حرف نزلت معه من خدها ومسحته كل الورقة مبللة بدموع في كم سطر واظحين من عندي يمكن أقرى تشونه منها ...
((حبيبي علي لا أريد أن اتهمك بشيء
حبيبي لا يهمني ما فعلت وأنا لا أهتم لأنك فوق كل الشبهات
لا أهتم ما كان وما يكون وأي شيء آخر غيرك
قد اصبر على غيابك لكن لا يمكنني أن أراك بعيني ولا تكون معي))
في صفحة قبلها تقول فيها ...
((ربي يا سيد الأقدار
لا أملك شيء أغلى منه لقلبي
لا أملك شيء أغلى منه لعقلي
بمقدرتك تعلم ما أريد وما أتمنى
بمقدرتك تقدر على تحقيق ما أريد وما أتمنى
أرجع لي علي وأنت القادر على ذلك ))
دخلت أمها عليها وشافتها على حالها كانت جاية تخبرها وتأكد لها ما تعرف كأنها تجهل وليتها جهلت فما أهتمت ولا انتحبت ...
أم منصور : ترى بو تسوييه عيب رجال لا أخوش ولا أبوش تبكي عليه كأنه مقتول ...خوتش ما موافقين عليه ولا أبوش والبنت من راي حيانها
صفية : وأنا مالي راي
أم منصور : رايش خليه حالش ...ما اعرف انا ما ربيتش ولا الطبع غلاب
وقامت من عندها وفي خاطرها تمسك لمجمعة ((المجمعة:::المخمة))وتصفدها كما أيام الصبى بس ذيك الأيام راحت من زمان اليوم تخجل تظرب بنت كما طولها كأنها ختها ما بنتها ...
جنب بيتهم صفية بيت وفي هذا البيت سكن ولد يسمى عيسى لبس دهداشة مكواية ومعطرة ولبس ذك الكمة الغاوية ونزل عند أمه قالها بيمر عندهم عمه ويمكن يتأخر أي ما تريظوني على العشى في طريقة للباب ناداه سلطان ...
سلطان : قبل لا تخرج تعال باغنك فموضوع
عيسى : إذا ما ضروري بعدين
سلطان : هوه ما ضروري ...ليش مستعجل هين باغي تسير ؟؟
عيسى : عمي باغني اروح اشوفه مو باغي
سلطان : لازم تركظله كذاك تو من صوبين قابظنك ... يوم ترجع سئل عني إذا ما لقيتني قبالة
وخرج عيسى دربه صوب بيت عمه وهوه على الباب جاه أتصال من مستر سين أو أقولكم من صاحب الظل الطويل ((شفتوا هذي الرسوم؟؟أنا شفتها يجي أربع مرات بس أيام الطفولة))ووقف ومن خلص رجع لداخل البيت ودخل لغرفته عشر دقائق وأنا جالس برى ما أعرف ايش يسوي داخل بعدين طلع شغل سيارته لبيت عمه استقبله عبدالله عند الباب ودخلوا وجلسوا من سالفة لسالفة على القهوة وكلها مواضيع عامة عن الأخبار في الجزيرة عن الأسهم في العربية عن أمريكيا في البي بي سي عن الفتنة في الحرة وغيرها من علوم ...
عيسى : أنا مظطر أستأذن
أبو عمار : قبل أبغاك في كلمة راس
عيسى : أمرك عمي قول
أيو عمار : خلا المجلس
وسار الأثنين صوب المجلس وكانت كوثر في غرفتها تتجهز ما عارفه بقرار عيسى الجديد يا مكثر قراراتك ((اقولكم شي سري وبكل صدق أنا الحين ما عارف أيش الموضوع اللي أيدور بين عيسى وأبو عمار لما قلتلكم أني قاري مثلكم يمكن ما صدقتوني أنا الحين أشوف النهاية بس ما عارف كيف بوصل لذك النقطة اللي هيه النهاية ...الله يعينكم على جنوني ويعيني على جنوني آآآمين يارب العالمين )) ...
خرج عيسى من المجلس ووجهه ما مثل ما داخل يعني مثل لوحة المونى ليزا ما تقدر تفسره نظرة تقول أنه مبتسم ونظرة ثانية تقول أنه حزين وثالثة تقول أنه أقل من عادي ورابعة تقول أنه غامض ما يمكن تفسيرة بكل تأكيد ...عيسى رسل لكوثر تنزل وخبرها ما يقدر يوصلها بس يريد يكلمها ما مر كثير من الوقت لحد ما نزلت كوثر وشافت عيسى يمشي لحد درج الباب الخلفي وجلس وهي وقفت ...
عيسى : ما أقدر اليوم أوصلك وعذريني أول مرة تريدي مني شي واخيب ضنك
كوثر : عيسى أيش فيك ؟؟؟ تراني تعبت منك بصراحة
عيسى : ما عليه صبري شويه عليّ
كوثر : ولمتى ...قبل شويه كنت موافق توديني ومن كلامك شكلك كنت مرتاحة ما عليك هم وتو بقدرت قادر نقلب وجهك العكس انت مريض نفسي
عيسى : هههه((ضحكه خافته بانت في وجهه يكاد يكون مالها صوت))
كوثر : تظحك ؟!؟!؟ ...أبوي أيش باغي منك ؟؟
عيسى : موضوع ما مهم ما علينا منه ... أنا باغي أقولك أني آسف دايما اخيب ظنك
كوثر : عادي ما جبت شي جديد
راحت وجلست على الدرجة اللي أعلى منه ...
كوثر : ((بصوت هادي))تخيل حياتنا لما نكون في بيت واحد تتصور تكون حياة ...عمرك تمنيت نفسك في وضع مشابه كذاب تقول جالي ما حد يتمنى لنفسه البلى
عيسى : أي بلى
كوثر : حياتنا إذا صار نصيب
عيسى : أفهم من كلامك أنك مستعدة نطلق في الخطوبة
كوثر : أرحملي عن أدخل نفسي في متاهات أنا وافقت لسبب الحين أنتهى
عيسى : لهذي الدرجة انا ما أنطاق
كوثر : والله العظيم حاولت مثل ما قلتلي لكن كل ما جيت لك لقيتك تحاول تبعدني عنك
عيسى : أنا ؟؟؟
كوثر : أنته ذاك اليوم لما مسكوا علي طول الليل ما قادره انام افكر في كلامك وبصراحة قدرت تقنعني بس ايش صار الصباح ما فهت شي خرجت ورحت وين ما أعرف ولو أن أهلك أهلي بس دايما يسؤلوني خطيبك في أيش يشتغل بتحديد هين غايب كل هذي المدة وما أقدر أجاوبهم لأني حالي من حالهم ما مهتم قالي ولا ما قالي ولاهم يحزنون
عيسى : أنا ما اهتم ؟؟؟ لو أجمع حياتي حطيتها في يديك
كوثر : من يوم يومي أتمنى حد يقولي كلمة حب كلمة رومنسية بس كل ما سمعتها منك احسها كلمات كذابة ما فيها اي شعور الكلام اللي ما يستند على واقع كذب
عيسى :انا صادق فحبي لك
كوثر : ما يهمني لاني ما منتظرة منك حب ما كل احلامنا تتحقق بس انا اتمنى عليك طلب واحد تحترمني لما تقولي كلمة نفذها ما تخجلني قدام اهلي ونفسي
عيسى : ما أول مرة تسمعيني اقولك احبك
كوثر : ((قاطعت كلامة وبصوت حاد قوي)) قلتلك لا تكذب خلينا فاهمين بعض انته لحد اليوم انسان غريب مني اقل القليل شوف ندى وسيف وتفهم ايش اقولك ...اكثر شي يحز فخاطري لما تسير ايام كأنك مالك اهل طمنهم عنك وريحني من الأسئلة وين عيسى وعيسى ما اتصل؟؟
عيسى : شغلي يحكم عليي
كوثر : السميت والحديد ما يبغى السرية إلا إذا اسرميك مهرب ما أعرف
عيسى : ((بسمة خافته فوجهه)) وانتي الصادقة المراوح تنشر الأخبار وأنا ما أحب حد يعرف اسرار شغلي
صمت بينهم وفجئة دون مقدمات طلع صوت يبكي وخفت من ثاني بس ما أختفى...
عيسى : كوثر تصيحي ... ايش صار؟؟
كوثر : ما شي صار ما صار شي
وقامت تبا تمشي من عنده وقف عيسى وواجهها وجه لوجه ...
عيسى : لا تبكيي
كوثر : قوم من طريقي أنا لا أبكي ولا شي كنت
مد عيسى لدمعه على خدها ومسحها ...
عيسى : هذي دمعة
كوثر : عيسى خليني أعيش كما كنت مرتاحة ما أقدر أكون فوهم طول عمري مع انسان ما أعرف عنه أكثر من أسمه
عيسى : بعدك عمري ما يسوى شي
كوثر : كافي كلام أغاني قوم من الدرب ((بصراخ))
سكت عيسى بس في مكانه ما معطنها مجال تمشي ...
عيسى : لا تروحي مكان انتظريني دقائق
تحرك من عندها وطلع تلفونه وتصل بصاحب الظل الطويل أو بمستر أكس صاحب القبعة المدورة التي لا تظهر من وجهه شيء لكن في ظلام الجريمة تتيح لعينيه اللامعتين التوهج لمعرفة الحقيقة وكأنه المحقق كونن (هههههه استهبل معكم تشونه)...بالفعل كما قلت اتصل تلفون وبعد شويه رجعلها ...



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ



عيسى : خلاص أنا طوع أمرك تبغيني أوديك القمر بوديك
كوثر : انته مجنون ولا تحسبني مجنونة تلعب معي مرة ما أقدر ومرة كل أوامرك مطاعة
عيسى : أعتبري هذي آخر فرصة لي
كوثر : مثل كل مرة آخر فرصة ؟؟؟
عيسى : هذي المرة غير أنتي
كوثر : هذي المرة آخر مرة لأني بعدها ما راح أوافق أظل خطيبتك
عيسى : موافق ...لبسي عباتك وانتظرك في السيارة
كوثر : ...(تحركت وما تكلمت))
راح عيسى لسيارة وشكله متخذ قرار مصيري ...في بيت جارهم بنت تسمى صفية لازالت على حالها زارتها عزة تطمن على أخبارها وفتحية ما مخلتنها فحالها توس زوجها ـ منصور ـ يمنع هذي الزيارة لأنها تشك وراها شي ما طبيعي ...
عزة : انتي باغيه تموتي شوفي جسمك ما باقي منه شي انتي شويه وتختفي
صفية : ولو صار وختفيت حد بيلاحظ ما حد
عزة : ليش كل هذا اليئس
صفية : هذا ما يئس هذا فهم وتقدير لنفسي انا لو مت حد يهتم؟؟...الانسان اللي هتم ما بغينه لانه من اصحاب السوابق
عزة : النصيب مكتوب للأنسان قبل لا ينخلق لو كان من نصيبك بيجيك ولو ما كان أمر الله ماضي في عباده
صفية : بس هوه جى وخطبني ليش يرفضوه انا موافقه انا اعيش معه ما مهتمه لو كان ما كان أنا موافقه عليه
عزة : لا تعاندي القدر ورضي بقسمة ربك
صفية : تعرفي انا شبعت من المواعض إذا ما عندك غيرها خليني لحالي
عزة : مقبولة منك عارفة أنك ما قادرة توزني نفسك لكني جيت اخبرك خبر وصتني ندى اخبرش أن علي قريب بيطلع من السجن وبيجي البيت
صفية : افرح ياليت...احزن ما اقدر ابكي اكثر
عزة : صفية ايش فيك تراك ما طبيعية
صفية : ((تبكي)) لو أموت وارتاح
عزة : بعد الشر عنك أي تموتي أنشاء الله تعيشي ونشوفك جدة هذي فترة وتزول
عيسى يسوق السيارة وجنبه كوثر والأثنين ساكتين والمسجل شغال على كاسيت عباس أبراهيم على أغنية ((منت فاهم)) ونقلبت لأغاني ثانية لحد ما وقف عيسى السيارة عند البيتزا هات ورجع في يده كيسين وحرك السيارة لحد ما وقف على بعد من الشارع القار ونزل كرسيين من السيارة وطاولة صغيرونة وفتحهم وجلسوا وكلامهم بالمقتضب كوثر تكلمت مرة وحدة قالت فيها أنها بتتأخر عن الدوام قام عيسى جاوبها قالها ما عليك وسكتوا لحد ما فتح الكرسيين ونزل الأكيس وفتح على هذي المستديرة الخطيرة اللي تسمى بيتزا ...
كوثر : أنا ما جاية أكل بيتزا إذا متعنبي من بيتنا لحد هنا عشان توكل بيتزا كنت تعال وحدك في يوم ثاني أنا ما أقدر أنتظر عندي شغل
عيسى : انتي ما تريدي تعرفي من أنا
كوثر :: كنت أريد بس عرفت معلومة أن الأمر مستحيل
سكت عيسى وكأنه يفكر في شي ...
عيسى : أنا بالفعل عندي شركة تشتغل في مواد البنا لكني ما أنا أديرها حد يديرها غيري فعليا وما عمري رحت زنجبار
كوثر : ...
عيسى : عارف أن ما يدخل العقل واحد يغيب عن أهله خمس سنوات وما يقولهم ... ظروف شغلي حكمت عليي هذا الشي كل يوم كنت أفكر فيكم أكثر من ما تفكروا فيي
كوثر : نزين وين كنت ؟؟
عيسى : أخبرك بشرطين ...الأول تأكدي لو ما مهتم نظل مع بعض كنت ما خبرتك والشرط الثاني هذا الكلام ما يطلع لمخلوق في الدنيا كان من كان حتى أنا لو سألتك تخبريني عن الكلام اللي بقوله قولي ما أعرف
كوثر : ليش كل هذي الشروط أنته تشتغل في المخدرات
عيسى : أنا ظابط برتبه في جهاز أمني
كوثر : وين في جهاز أمني في سي أي أي ولا الموساد ...قلتلك لا تستهزى بعقلي
عيسى : والله العظيم هذي الحقيقة أنا عارف أنش ما تصدقي بذيك السهولة
كوثر : واعتبارا صدقت أنته هين كنت مختفي
عيسى : لما حصل الغزو الأمريكي للعراق صارت فوضى في المنطقة وكنت يومها مجرد مجند في الجهاز رتبتي متواضعه جيت تعليمات بجمع معلومات في العراق وكانت المهمة صعبة لأنها محتاجه تواصل مع المخبرات العراقية والسورية في نفس الوقت والوضع خطير لأن عملاء دول مترصدين حركات الشخصيات المهمة وتراقب كل من يتكلم معهم
كوثر : الله على هذي القصة ليش ما تكتب سيناريو بتنجح صدقني
عيسى : لا تكذبيني سمعيني للآخر ... ما أريد أقول الجهاز حاول يضحيبي ورسلني للمهمة لكن هذي كانت الحقيقة كانت المهمة صعبة وظروفها اصعب كان مطلوب مني أكون شبح مالي وجود أنا فعليا ما خرجت من حدود عمان لأن جوازي ما خرج منها ...حوالي سنتين أعاني من هذي المهمة ونفذت حوالي 65% من المطلوب مني لما رجعت وكانت نسبة أكثر من المتوقع لذلك ترقيت ترقية قفزتني أكثر من رتبة وفي نفس السنة يمكن بعد ما رجعت بثلاث أشهر سافرت بريطانيا سنة ونص دورة ودخلت الجامعة في نفس الوقت درست سياسة وعلوم عسكرية وإعلام بحصص مكثفة وضغط غير طبيعي أظنه كان أمتحان لأن خطة السفر جايه على هذا النحو الجامعة والدورة
كوثر : عيسى اسكت تراني ما مصدقه شي من كلامك هذي كذب كبير عند الله
عيسى : أنا صادق في كل حرف قلته
كوثر : كما يقال تبع الكذاب لرز الباب
عيسى : ... ... ... رجعت من بريطانيا وما لقيت نفسي إلا وأنا ألبس لبس عسكري وفي يدي رشاش في أفغانستان ما اشتركت في المعارك كانت شغلتي ابني فرضيات على المعلومات الواصلة أو أحلل ذي المعلومات وأعيد تشكيلها للأستفادة منها ما طولت يمكن شهرين زمان ورجعت ومثل ما كنت أستحق ترقيت مرة ثانية لحد ما وصلت لرتبيتي اليوم
كوثر : ولو ما افهم في الرتب العسكرية أي من الرتب عندك ؟؟
عيسى : ما تهمك هذي المعلومة ...بكل تأكيد ما مصدقة وهذا شي طبيعي انا نفسي لو سمعت حد يخبرني بهذا الكلام أقوله أنك كذاب بس شي دليل ما تتصوريه بس قدام عيونك
كوثر : ((حيرانه))خبرني عنه ؟؟
عيسى : اللي صار بعلي
كوثر : ((مستغربة))انته لك يد في هذي المشكلة ؟؟؟
عيسى : يمكن يكون انضر بسببي لكن ما هذا السبب الوحيد ...إذا تريدي تعرفي تدرس مع علي بنت تسمى لطيفه من عايلة كبيرة ولها معارف كثيرة صار بينهم خلاف بغالب الظن كانت معجبه أو أي تعبير ثاني بس علي كان يحب صفية وبينهم علاقة بشكل أو آخر
كوثر : نعم!!...صفيه مستحيل ؟؟؟
عيسى : لا تستعجبي أنا طلبت تقرير عن مكالمات علي برقم محدد ظهر بتكرار في مدة زمنية قصيرة طلبت تسجيل واحد من هذي المكالمات وعرفت أكثر مما كنت باغي
كوثر : انته تكذب عليي صح ؟؟ ((كانت ما قادره تستوعب))
عيسى : ... ... لما وصلتني الأخبار أن ملف علي متحرك حاولت أوقفه بس ما قدرت لكني قدرت أحركه بشكل بأقل الأضرار لعلي ...روحي أسئلي علي بكره من حقق معه بيقولك صديقة سليمان من أيامهم في الصف الأول مع بعض..اعطيت تعليمات يكون هوه المحقق في هذي القضية على الأقل بظمن أنه عارف علي وطبيعته وأيش يمكن يسوي وأيش ما يقدر يسوي
كوثر : بديت أخاف منك تراني
عيسى : ..... يومين وأنا أحاول أحصله منفذ يطلع من هذي المشكله وأخيرا لقيتله وخليتهم ينقلوه لمركز شرطة أزكي كحل وسط مع توصية فيه
كوثر : يعني لما غبت اليومين كنت ((سكتت تفكر ؟؟))
عيسى : هيه كنت أحاول اتحرك وما امسك خدي واجلس بلا حول ولا قوة ...بكرة علي بيطلع وما أريد أقولك ايش سويت من مستحيل عشان يطلع لاني كنت سبب في حبس علي بشكل أو آخر تقاطعت مصالح ضباط كبار مع مسعى لطيفة في تلطيخ ملف حد من العائلة اللي بكل تأكيد ما في صالحي ما مناسبنهم واحد مثلي يترقى ويوصل في وقت قياسي
كوثر : خلاص عيسى يكفي أنا محتاجه سنين أهظم الي قلتله أحلف بربك أنك صادق ؟؟؟
عيسى : لو كنت كاذب في حرف قلته تو يارب اموت وما اقوم من مكاني ؟؟
سكتت كوثر وما قادره تقول شي ما مصدقه الصوت اللي يمر لذنيها معقولة يكون هذي حقيقة معقولة يوجد في الحقيقة الكلام إلي قاله جلست خمس دقائق تفكر بصمت وفجئة تذكرت سؤال في راسها يمكن اليوم أنسب وقت تسأله ...
كوثر : أنا باقية محتارة من يوم قلتلي أنك عارف أني حاولت أنتحر برغم ما حد عارف بالموضوع غير ندى وسيف ومستحيل يخبروا ثالث
عيسى : (شاف عيونها مباشرة) ندى زارتكم في الليل وكانت زيارة غير طبيعية وبعدين جيت لعندكم الصبح مبكر وهذي زيارة غير طبيعية وبطريقتي قدرت أعرف ان فيه شي داخل بيت عمي وبعلومات صغيرة من هنا وهناك عرفت ...ما تصدقي من أكدلي الخبر دون ما يعرف
كوثر : من ؟
عيسى : أنتي
كوثر : أنا ما أقدر أوقف على رجولي عيسى أحلف بربك يمين تقص صاحبها أنك صادق وما تكذب
((يمين تقص صاحبها أو أي تعبير أقرب في الدارجة معناه في الشريعة اليمين الغموس ومن أحد الحكايات عن اليمين بو تقص أن في خلاف حول نخلة على ساقية الفلج وصل أمرها عند القاضي..اللي مدعي أنها ملكه قاله القاضي أحلف يمين ونذره أنها اتقصه إذا كذب وبالفعل كان يكذب وحلف ما كمل حلفته إلا طايح ميت وهذي قصة اللي روالي اياها عايشها شخصيا وقصص كثيرة يضيق المكان لذكرها)) ...
عيسى : والله العظيم كل كلمه قلتها صادقة وما ابتدعتها .... هذي أنتي تعرفي عني شي ما يعرف حد غيرك اعتبري نفسك تعرفي كل شي عني لأن الباقي تفاصيل
كوثر : بعدني ما مصدقة
عيسى : أنا ما عندي شي غير هذا الكلام أتمنى تصدقيه...ما يهمني تصدقيه لكن يهمني توثقي فيي يهمني نكون أكثر من أثنين عايشين وسلام مع بعض
كوثر : ... ... .. ... .. ... .. ... .... ... ..
عيسى : ... ... ... ... ... ... ...
وساد صمت غير طبيعي بين الأثنين عيسى في خاطره يقول خلاص ما عندي شي أكثر أقوله وفعلا ما كان شي يقوله أما كوثر الكلام ما يله معنى كل المعاني انمسحت من قاموس كلامها تحتاجلها تتعلم ألف باء القراءة من أول وجديد وصراحه لها الحق من كان يتصور أن عيسى يكون هذا الرجال اللي قال قصته مستحيل يكون هذا الشخص يمكن يكون فلم يكون في مسلسل بس الواقع صعب جدا يصير اللي قاله هذا الكلام عينة من مخ كوثر ما قادره تركز فيه لان كلام غيره هيه كانت تريد الحقيقية بس الجهل أرحم من الحقيقة لأن فيه أمل تعيش عليه بس هو يقول أن هذي الحقيقة أن هذا الكلام نهاية الحوار وهو الثابت اللي ما يتبدل وما عليه أمل يتغير ...
ندى في البيت جالسه تقلب تلفونها وتذكرت كوثر وعتبت على حالها مرت يومين ما شافتها ولا تصلت تسأل عنها داست على الأسم ورن التلفون في الصمت حيث للإطارات فقط تتكلم مع صوت الليل الخافت ...
عيسى : ردي ؟؟
كوثر : ..... .... ...
عيسى : كوثر كوثر تلفونك يرن ردي
كوثر : خليه ما مهم
عيسى : نزين شوفي من
طالعت الأسم شافته أسم ندى ...
كوثر : ندى
عيسى : ردي وقوليلها بكلمك بعدين إذا ما بغيه تكلميها عن تسويلنا سالفة وحكاية
ضغطت كوثر زر الرد وبغير تركيز لأن العقل في مكان ثاني ...
ندى : كيفك حبيبتي
كوثر : زينة
ندى : وينش يالوسخة ليش متصليتيبي ولا جيتي عندنا
كوثر : مشغولة
ندى : على بنت عمك لا هذي جديدة هذي انتي ما تزوجتي
كوثر : ندى الحين ما اقدر اكلمك اتصلك بعدين
ندى : انتي فيش شي صوتك ما عاجبني
كوثر : لا ما فيي شي بس ما اقدر اكلمك اكلمك بعدين ... مع السلامة
وسكرت التلفون ما فوجها بس ما عطتها مجال أكثر تتكلم معها ...
عيسى : أيش باغيه ؟؟
كوثر : ما باغيه شي تسأل عني
عيسى : أنتي نزين باغيه شي ؟؟
كوثر : خلا البيت
عيسى : وشغل ؟؟
كوثر : أنا متأخرة وأكيد تصرفوا أنا ما قادرة لا أتكلم ولا أسوي شي
عيسى : ايش اسم مدير المستشفى ؟؟
كوثرر : مو بغيتله
عيسى : أأكدلك كلامي عطيني الأسم
عطته الأسم واتصل كم أتصال وحرك السيارة وراح حوالي نص ساعة وزياده تشونه ورن تلفون عيسى وتكلم معه شويه وبعدين فتحه سبكر ...
عيسى : كيف حصلت ترتيب
الصوت : انتهى الموضوع سيدي
عيسى : مشكور ما عليك زود سلم على الشباب عندك
الصوت : حاضر ... أمر ثاني سيدي ؟؟
عيسى : لا أحسنت
وسكر المكالمة وشاف على كوثر ...
عيسى : خلاص ما يحتاج تروحي اليوم ولا أيام ثانية مناوبات
كوثر : انته تكذب صح ؟؟
عيسى : لحد الحين ما مصدقه؟؟
كوثر : ولبكره أنا ما مجنونه
عيسى : اتصلي بالمستشفى وتعذري عن الحضور
طلعت تلفونها واتصلت بالمستشفى قالها عيسى تحطه سبكر ...
كوثر : أنا كوثر ياسر علي الأصل اليوم عليّ مناوبة بس ما جيت إذا ما كان موجود بديل فمقدوري أجي بعد شويه
الصوت : أنتظري شويه
دقيقة صمت وبعدها رجع ...
الصوت : الأخت كوثر خلاص موجود البديل ما يحتاج تجي اليوم
كوثر : لو تسمح شوف الجدول ما عليي مناوبة قريب
الصوت : في ملاحظة معلقة على الجدول بتعديل لذلك ما أقدر أككدلك لما يعدل الجدول بيرسل للمركز الصحي
كوثر : شكرا
الصوت : مرحبابك
وسكرت التلفون وفي وجه عيسى بسمة مثل اللي خارج من المعركة كسبان وكوثر بعدها في عجبها مستعجبه من اللي يصير بهذي السرعة يتغير جدول المناوبات في أقل من ساعة ...
كوثر : أنته في أي جهاز تشتغل بضبط ومو رتبتك ؟؟؟ بصراحة تراك مخيف
عيسى : ههههههه عليش مستحيل بكون مخيف ما عليك اللي سويته ما يصير دائما بس هذي المرة عرض عضلات بس أتمنى بعد كل هذا اللي قلته وصارحتك به احصل نتيجه
وما انفتح حوار بينهم لحد ما وقف عيسى السيارة قدام بيت عمه ونزلت كوثر لداخل حتى ما أهتمت مو تقولهم سبب رجوعها من الشغل بذي السرعة المفروض ترجع الساعة ثمانية الصبح ما 11إلا ربع ...
مر الليل صامت بين الخلايق كلهم على فراش النوم من كان سعيد منهم ومن كان حزين ومن كان كالعادة عايش ما يقدر يفرق حياته إذا كانت سعيدة أو حزينة ما يقدر يشوف حياته خارج الروتين والرتابة اليومية حاله من حال الشمس مثل ما الليوم طالعه من شرقا ونازله في غربا في كل تأكيد بكره ولي بعده ولي بعده إلى أجل مسمى حتضل تطلع من شرقى وتنزل غربا ...
بين ندى و سيف في حدود 11ونص ...
سيف : احس نفسي بنبط من ضغط الشغل
ندى : طلع إجازة
سيف : وبعد ما تخلص برجع مرة ثانية ... أول كنت أتخيل نفسي في عمل حر أني أكون سيد نفسي
ندى : بعدك تقدر إذا تشوف تقدر تنجح في عمل خاص
سيف : الشغل الخاص زين بس المسؤلية أكبر لأنك ما تضمن شي يمكن هذا الشهرر يكون المدخول فوق الممتاز والشهر اللي بعده ما تلقى قطعه حمرا مكتوبلها خمس بيسات
ندى : وفرايك مو الحل ؟؟
سيف : ما أعرف
ندى : انا ملانه لكن ما من الشغل نفسي اطلع وسير وجي ما كله في البيت وخصوصا بعد اللي مر بعلي خلاني على أعصابي الحمد لله بكره بيطلع
سيف : لقيلك حجة تبي تسيري مكان وأكون أنا البطل المغوار اللي بيوديك
ندى : ما أعرف أكذب
سيف : شوفي كوثر وسوي مثلها
ندى : ليش مو تسوي
سيف : من الظهر قايلة أن عليها مناوبة ولما قال أبوي من يوديك ما واحا حد يقول إلا قايلة عيسى وتوهم قبل ساعة راجعين
ندى : من كذاك أنا أقول مالها ما باغيه تكلمني ...اتصلتبها أسلم عليها وماعطتني أهميه قاصر لا تسكر التلفون في وجهي
سيف : ما أعرف اللي صاير بينهم بس شكلها ما طبيعي
ندى : أخبرك شي بصفتك زوج المستقبل ما آخ كوثر
سيف : قولي
ندى : أنا معارضة زواج عيسى من كوثر وحتى هيه ما موافقه لكن بسبب خطبتنا وخطبتهم وافقت عشان ما تأثر على خطبتنا
سيف : عيسى ما قالكم شي عن شغله ولا هين غاب هذي المدة
ندى : قايل أنه كان في زنجبار كما تعرف وانه عنده تجاره في مواد البنا
سيف : انا سألت عن سالفت تجارة مواد البنا في مسقط وحصلت بالفعل عنده أكثر من معرض حتى أظن الشيبه فاتحه اليوم في هذا الموضوع
ندى : أي موضوع
سيف : موضوع هذي المعارض تراهن معارض صح ما مال لعب البضاعة اللي فيهن غالية ومكلفة وبصراحة ما أي أنسان يقدر يسوي هذي المعارض الوالد خيفان من مصدر هذي لفلوس ما قادر يصدق فكرت أنه كان في زنجبار مو حنوه زمان اسكتو((زمن السكتو تأتي بعض الأحيان بدون الألف ولام وتعني وتدلل على قدم الفترة الزمنية المعينة ))
ندى : ما اظنه عيسى يرضى بمال الحرام
سيف : ما حد توثقي فيه هذي الأيام
ندى : حتى انته ؟؟
سيف : أنا غير لازم توثقي فيي
ندى : ليش يحافظ
سيف : لأني أنا أنتي وما حد ما يوثق فروحه
ندى : لا تحاول تلعب بالكلام
سيف : وفرايك هذي ما حقيقة ؟؟
ندى : أنك روحي؟؟
سيف : اكرهك لما تتغابي
ندى : ولد العم لا تعصب ((تقلد صوت الرجال))
سيف : انتي تجلسي عند الدكان مع الشباب ولا كيف السالفة كل ألفاضك مال قحوح بما أنك بنت يعني لسانك خليه طري كلامه حلو ما دبش كنه قنابل لكن لا أمل في التغيير
ندى : سيف تراك دايما تجرحني في ذاتي الأنثويه
سيف : تحس الأخت تطور كبير
ندى : باغيه اسألك سؤال ...هو اليوم أيش من الأيام ؟؟



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ



نخليهم لكلامهم الطويل ونرجع لحدود الزمن والتاريخ الليل ينقضي ببطئ قاتل كأنك تسبح في سائل لزج علي في السجن كل دقيقة بقرن يفكر بكره كيف اتكون المواجهه كيف نظرت أهله نظرت أصدقائه نظرت القرية وكل من يعرفه له أكيد بتتغير وتتبدل لكن هوه يعرف معلومة مهمة جدا أن الزمن من حتمياته النسيان بس قبل النسيان كيف بيكون حاله يقدر يواصل حياته السابقه ؟؟؟انتبه لشيء مهم هوه ما يملك أي شيء يمكن لما قالتله لطيفه انه اتدمر كان كلامها صحيح هوه بكره وين بيسير للبيت وبعدين اي شغل ينتظره اي حياة تنتظره اي مرد يرتدله ما شي واضح خطته لحياته انمسحت بالكامل هذا علي اما صفية كانت تفكر في علي ليلها نهارها بس لما يطل الليل ويتأخر يزيد حزنها وهما يزيد وجعها اطنان تفكر لما كان علي موجود كان يقول كذا كان علي يسوي كذا كان علي كان ودموعها على طول على خدها ما تنقطع وإذا انقطعت ما يعني حزنها بهت ولا خفت بالعكس يمكن بكاء بلادموع اكثر وجع لأن الدموع تغسل هموم وهم يمكن اقول أن صفية شبه فاقده الأمل أن اللي كان مع علي يرجع بأي شكل من الأشكال بس ما تقدر تنسى وتتجاوز علي لما دخل لحياتها بدلها راس على عقب كل شي في حياتها مبني على محور في مركزه علي ...
الصبح طل ويوم الأربعاء صار رسمي في الراديو برنامج صباح الخير يا بلادي يالله بصباح الخير رزقك على الله يا طير وما يلك في طول الكلام كان عيسى وأبو سلطان وسلطان رايحين يجيبوا علي من الحجز ما كانت وقت طويل لحد ما وصلوا يمكن تسعة ونص عيسى يبند السيارة في مواقف الشرطة وينزل الكل لداخل ما ناقص إلا بعض الترتيبات ويخرج علي انقضت وخرج مع اهله والصمت سيد الموقف علي لف كل من خابره ابوه اخوه سلطان ولما جى دور عيسى مد يده والسلام مسك الختام تكهرب الجو بشكل كبير وعيسى ما هاماتنه هذي الشحنات المركزة خرجوا وصوبهم للبيت وفي السيارة ...
أبو سلطان : تراني لتو ما عرفت يد من رجل حال بو صار وابغاك تخبرني مو جرمت وفعلت
علي : ما سويت شي
أبو سلطان : عذرني ما يستوي ما سويت شي هذي الحوسه ما تجي كذاك لازم لها سبب
عيسى : خلونا نوصل البيت وتكلموا على راحتكم
ابو سلطان : الموضوع ما يتأجل لمتى نتم كما الخروس ثم ((ثم ::فم)) مفتوح وراس مقصوص
عيسى : خير أنشاء الله أكيد ما مسوي شي عود ولا ما يخرج دون ما يقاله شي
سلطان : ولو ما حكموا عليه بشي لكن مجرد قبضوا عليه هذا شي ما في صالحه البعثة يمكن تروح عنه وملفك يهمك يكون صافي وانته مقبل على عمل
علي ساكت ما قادر يفتح حلقه بحرف لحد ما وصل الموضوع لخطبته وكانوا قريب جدا من بلادهم ...
ابو سلطان : أنا بعدني ما سرت عند هلال ولا فاتحته في شي لكن عيسى يقول انهم رافضين وانا اقول انه افضلك لحد ما تستقر ونكون نفسك
عيسى : بعده شي امل انتوه ما تحملوا الموضوع اكبر من حجمه تراه ما صار شي
سلطان : عسى يكون كما تقول
وعلي عينه مشدوده لبيت جارهم يشوف باب البيت يسأل نفسه ::خلاص انتهى كل شي ؟؟ ...
نزلوا من السيارة ودخلوا البيت وكان في استقبالهم الكل كانت أم سلطان في المقدمة حظنت ولدها المحرر وبعدها دخلوا وجات القهوة والحديث اللي دار بينهم كان متشتت ما مركز على شي ويبتعد أكثر ما يبتعد عن علي ولي صارله ...
كوثر كانت في البيت توها ناهضة أمس الليل ما جاها نوم تفكر في عيسى وكلامه واعترافه الغير متوقع تصدقه ولا تكذبه بس اللي صار قدام عيونها ما يخليلها مجال لشك أبدا رسلت رسالة لندى ...
((ص خ / كيف وصل علي البيت ؟؟))
وصلت لندى الرسالة وردت عليها على طول ...
((هيه واصلين قبل شويه))
((يمكن بنجي أنا وأمي بعد شويه نسلم عليه))
ردت عليها كوثر هذي الرسالة وراحت خبرت أهلها أن علي تو في البيت وبعد ربع ساعة خرجت كوثر مع ابوها وأمها وعبدالله يسلموا على علي ...
وصلت كوثر مع أهلها لبيت عمها وسلموا على علي وتشكروله بالأفارج وكلهم حاملين أسأله تنتظر أجوبه كوثر كأنها تشوف عيسى أول مرة وعيسى يشوف كوثر بعين وعين ثانية يحاول يركز في الحكاية المفتوحة بس لا أمل شار براسه على كوثر تخرج وشكلها ما فهمته خرج ورسالها رسالة تخرج جت رسالة لكوثر اللي كانت جالسه جنب ندى ...
ندى : ايش الموضوع تراش ما على العادة احس صاير معك شي وما خبرتيني
كوثر : ما صاير شي
ندى : ما حصل تطور بينك وبين عيسى ؟؟
كوثر : برجعلك بعد شويه
وخرجت من عندها وراحت عند عيسى جنب النخيل اللي دخال البيت ...
عيسى : طمنيني
كوثر : على أيش اطمنك
عيسى : على كل شي
كوثر : كل شي بخير
عيسى : ما حصل تطور من أمس لليوم
ظحكت كوثر ..
عيسى : ظحكيني معك
كوثر : ندى توها تقولي ما صار تطور بينك وبين عيسى
عيسى : وهيه ندى ايش دخلها ؟؟
كوثر : إذا ما يخص ندى من بيخص ... ندى ما أختك وبنت عمي هذي أقرب من أختي
عيسى : نزين بأيش جاوبتيها ؟؟
كوثر : ما جاوبتها ... ما بهذي السرعة خليني افكر
عيسى : تفكري في أيش هيه مسئلة رياضيات
كوثر : نزين أنته بعدك كما انته يمكن انا عرفت بس غيري بعده يشوفك كما قبل
عيسى : ما يهموني إذا أنتي اقتنعتي فيي
كوثر : وانته مقتنع فيي ؟؟
عيسى : بصراحة ما مقتنع
كوثر : ليش ؟؟
عيسى : لأني أحبك وتعديت مرحلة الأقتناع
سكتت كوثر ونزلت راسها ما أعرف إذا كان السبب الحيا ولا السبب التفكير ..
عيسى : أحبك
كانت جالسه جنبه مد يده ومسك يدها سحبتها لكن مرة ثانية مسك يدها ...
عيسى : خلاص كوثر اللي كان حاجز بينا انتهى إلا إذا بقى شي فخاطرك تجاهي فهذا أمر ثاني
كوثر : ما اعرف لكن ما أقدر
عيسى : ما تقدري ؟؟!!..ريحي نفسك وحاولي تحبيني لا تعاندي نفسك من كلامك احس انش متخوفه ما رافضه او ما عندك القابلية
كوثر : لا تلعب دور المحلل النفسي
عيسى : التحليل شغلي لا تعانديني
كوثر : ولو أنا تعلقت فيك شغلك يبعدك عني
عيسى : شقتي انتي باغيه بس خيفانه بس اقولك مستحيل يشغلني شي عنك
مسك يدها مرة ثانية وذي المرة مسكها وما تركلها مجال تسحبها ..
كوثر : طلق ليدي ... ليش مصر تمسكها ؟؟
عيسى : ابغا اتبركبها هههههه
كوثر شافت عبدالله جاي من بعيد صوبهم ...
كوثر : شوف هذا عبدالله جاي طلق حال يدي
عيسى : ليش فيها شي
كوثر : ارجوك طلقلها هذي مارمنسية هذي سموجيه
عيسى : انا بليد ما افهم
كوثر : تراني ما اكلمك ولا طلق ليدي
عيسى : تو ليش خيفانه تراش خطيبتي بحسبت زوجتي وتفكري عبدالله لما يسير عند خطيبته ما يمسك يدها يتبركبها
كوثر : انا ما اعرف ذا الكلام طلق ليدي بسرعة عيسى ارجوك
طلق ليدها وقامت من عنده ووجهها محمر ورجعت عند ندى وندى من شافتها على طول راحت معها لحجرتها ما صابره تبغى تعرف أيش يصير ...
ندى : ما يلك بد تخبريني أمس خارجين مع بعض واليوم جايه من عنده وجهك محمر كأنه طماطه
كوثر : ما اعرف ايش يصير بس يمكن كلنا كنا ظالمين عيسى
ندى : ظالمين عيسى ...هذي وحدها تطور مو غيره
كوثر : ما شي
ندى : نزين ليش كنا ظالمين عيسى
كوثر : كنا مسويله صوره سوداويه ما فالواقع ابدا
ندى : الله وبعدين
كوثر : ولا قبلين انتي تتقمزي
ندى : لا والله أكل اكلمك جد الجد
كوثر : يعني انا ما جالي احتكيت معه بشكل مباشر ورغم هذا كنت رافضتنه بشكل غير مبرر
ندى : يمكن نخرج بتصريح عاجل الآنسة كوثر لأني حاسة بشي داخل هذا((اشارت لقلب كوثر))يتكون
كوثر : ما يلش خص انا ما جالي سألتك عن سيف لأن هذا أمر خاص
ندى : بس أنا أحب اطلع على أسرار الناس
كوثر : موتي فنارش ما أخبرك بشي
ندى : اتخبريني ولا تو اقتلك
كوثر : ما تقدري تمسي شعره مني
ندى : بمن محتميه بعيسى والله ولا يشغل بالي حرصيني اجيب لمسدس من الكبت
كوثر : جلسي عن الهبل ما وقت مسدس الماي أنتي شالتنه عن محمد عشان تلعبيبه وحدك
ندى : اتهجلبه
كوثر : تتهجليبه في ثيابي انا كل مرة أخرج من عندك كأني متسبحة تراني بشتري مسدس حقيقي واقتلش
ندى : وتقتلي حبيبتك نور عيونك
كوثر : من هذي ؟؟؟
ندى : أنا ...الله يا مسرع ما تغيرتي كله هذا من حب عيسى تراه اخويي ما من بعيد يعني حبيني معه
كوثر : انتي مجنونه صديقيني
ندى : قولي انك ما تحبيه
كوثر : قلتلك ما يلك خص لا تدخلي فشي مالك ناقة فيه ولا جمل
ندى : خوزوا عنها البسوس لاحد يجي صوبها
نتحرك من عند هبل البنات ونروح لعند علي المهموم الكل يسأل والكل يشوفه وينتظر أجابه بس أيش أيقول السبب وحده انتقمت منه وظيعت مستقبله ما حد يصدق ترى الدنيا ما فلم مصري كيف الحين بيواجه الناس جلس على سريره وشاف على طاولة الكمبيوتر تلفونه راح مسكه وفتح على الرسايل وقلبها وحده وحده أغلبها كانت من صفية من بين الرسائل رسالة وسائط فيها صورة لبنت تسمى صفية يتذكر يومها لما جلس يترجاها ترسله هذي الصورة ...
علي : أنتي من أيش خيفانه
صفية : توقع حد مسك تلفونك وشاف صورتي فيه
علي : لا تخافي ما حد يتعبث بتلفوني
صفية : ما أقدر أقولك
علي : يعني أنتي ما توثقي فيي
صفية : ما سالفة ثقه لكن ما أعرف مو أقولك .. ما أقدر شوف موضوع ثاني
علي : ما عندي موضوع ثاني أنا رسلتلك صورتي أول ما قلتيلي دون ما أقول حرف ليش انتي مسويتلي قصة أحلفلك بالله ماحد يشوفها غيري
صفية : أنته رجال ولو رسلتها لحد ثاني ما فيها مشكلة بس أنا غير
علي : يعني قصدك أنا بروح أرسلها لرايح والجاي
صفية : عليان أقولك ما أقدر وخلاص
علي : أنا تأكدت من شي أنك ما توثقي فيي وما يهمك إذا زعلت ولا رظيت
لحد ما وافقت بعد إيمان مغلض من علي أنها ترسل صورتها له ...
مر على رسالة ثانية منها ....
((مالي نفس أسوي شي باغيه انام))
رد ...
((اي نوم الساعة 11ظهر ))
((انته ليش تراسلني ما عندك محاظرة تو))
((ما حاظر مالي نفس أحظر))
((أنا قلت يمكن اخذ منك معنويات بس الظاهر الحالة عامة))
بعد شويه رن تلون علي ...
علي : يا حي بالصوت النعسان
صفية : حيابك
علي : من قالك تتصلي
صفية : أنته منزعج ؟؟
علي : تقدري تقولي بس إزعاجك زي العسل على ألبي
صفية : ههههه كيف أخبارالجامعة ليش ما باغي تحظر ؟؟
علي : طفران
صفية : نزين تعال لبلاد ورجع باكر
علي : ما يمداني
صفية : وإذا أنا قتلك تعال مشتاقتلك
علي : في هذي تو بجي كما النشاب ((النشاب::اظني إذا ما خالفتني الفراسة معناها::السهم))
صفية : لا جلس في مكانك ما تصدق حد يمزح معك
علي : أنا مشتاقلك يوم سرت ذا السبوع ما شفتش
صفية : أنا خرجت بس أنته كنت طالع بسيارة مستعجل
علي : حبي لازم اسكر تو واتصلك بعدين
صفية : تمام ... بسكر بعد ثلاث ثواني
علي : وأنا بعد ثانيتين
صفية : مع بعض هذي الثانية
.....
.....
.....
علي : ليش ما سكرتي
صفية : أنته ليش ما سكرت الخط
علي : لا تلعبي لازم أسكر حبيبتي
صفية : وأنا أيش أسوي أرجع أنام
علي : لا قومي يكفيك نوم
صفية : نزين بقوم أشوف التلفزيون إذا شي فلم ينشاف
علي : حياك الحين لازم أسكر
صفية : نزين سير بس لا تنساني كلمني لما تخلص
علي : أمرك
سكر علي يومها المكالمة ورسالها رسالة على طول ...
((أحبك))
ردت ...
((أنا أكثر))
وغيرها من الرسايل والذكريات صوت صفية يرن في أذنه وصورتها في عيونه ثابته يا حسافه يا علي الأمل شبه مفقود عشان ترجع يحتاجلبك ترتيب عود لأول كان على بعد خطوة وحدة منها والحين رجع مية خطوة لورى دقت ندى الباب على علي بعد ما راحت كوثر البيت ...
ندى : ((بضحكه)) كيف المعنوية الحين عساها عالية؟؟
علي : .....
يشوف التلفون ويفكر في هذي الصورة والعالم من حوله ما موجود ...جت ندى لعنده وحطت يدها على كدفه وحس فيها ...
علي : ندى
ندى : في أيش تفكر
علي : في كل شي
ندى : لا تفكر كثير ما يحصل للأنسان أكثر من قدره
علي : لا أعتراض على القدر بس صعبه نتقبل هذي الأقدار
ندى : يمكن اللي صار في مصلحتك ما تعرف
علي : أي مصلحة مستقبل ضايع وخطوبة ضايعة وجهد ضايع أي خير
ندى : خلي أملك بالله كبير
علي : لا حول ولا قوة إلا بالله
ندى : اهم شي لا تنسحب من حياتك أبدا من جديد لكن ما توقف في محلك ثابت
علي : يصير خير
ندى : بخليك ترتاح
تحركت عنه وصلت لعند الباب وجاها صوت علي ...
علي : ما شي أخبار عن صفية
ندى : صفية ما أعرف أيش أقولك بس هيه بعدها حيه
وخرجت من عنده كلماتها كانت مختصرة تعبر عن كل اللي صاير بحروف مختصره بالفعل كانت صفية لزالت حيه وهذا اللي فارق عن موتها من يومها ما حد يشوفها البيت ما تخرج منه حجرتها ما تخرج منها أكلها يجيها لحد الحجرة وفي كثير من المرات ما تآكل ولا تشرب وجهها شاحب وجسمها هزل من الهم والشوق ...
مر الوقت وما تغير كثير بس كثير من القلوب رتاحت أرتاح قلب أم سلطان على علي ولدها كما ما رتاح قلب أبوه ورتاح قلب عيسى على كوثر ورتاح قلب ندى على علي بس في قلوب على حالها ما تحركت قيد أنمله كما يقال بالهندي ((حلوه صح قيد انمله حبايبي انتم تقرئون لاكثر الكتاب إبداعا...أسمع حد ما مصدق منكم؟؟؟...كلكم مصدقين عارف طبيعي هذا المتوقع)) ...
صلى علي صلاة الظهر في البيت ما قدر يحسم قراره وينزل للمسجد لحد الحين ما قادر يواجه الناس وعادله اليوم الثالث خارج السجن يعني اليوم الجمعة كان كل أهله رايحين يصلوا الجمعة في الجامع وأغلب جيرانهم نفس الشي رايحين يصلوا ولذلك دايم وغالب الأيام تجي عزة تزور صفية في هذا لأنها تآخذ راحتها ...
عزة : اليوم عندي لش خبر
صفية : علي
عزة : علي خرج من السجن وتوه في البيت
صفية : قولي والله العظيم
عزة : والله العظيم خرج يوم الأربعاء
صفية : ووما خبرتيني إلا اليوم ؟؟
عزة : بصراحة ما أقدر أزورك كل يوم وفتحية هنا الظاهر كلامك عنها صحيح
صفية : خليها تغيب ... كيف أخباره
عزة : ما أعرف مو دراني بس يقال أن يوم الأربعاء مفرج عنه
قالت صفية لعزة تشوف كتاب على التسريحة أسمه تاريخ عمان السياسي تجيبه عندها بغيت تكتبله شي بس ما تكفيها سطور معدودة مرة ثانية قالت لعزة طلع كراس من درج التسريحة لأن ببساطة صفية ما قادرة تقوم من فراشها عزة ما فاهمه شي قالتلها تناولها قلم وكتبت في كتاب تاريخ عمان سطرين بعدين قالت لعزة تجيبلها علبة مغلفة مخشوشة تحت ملابسها حطت هذي الثلاث أشياء في كيس ووصت عزة يوصل الكيس لعلي بأي شكل من الأشكال ...
عزة : تراني ما فهمت شي
صفية : بعدين أخبرك بس أمانه تتأكدي أن هذا الكيس يوصل لعلي
عزة : أحاول وإذا ما قدرت برجعه
صفية : باغتنش تجلسي معي بس سيري تو عطيه ندى وهي تعطيه علي
عزة : وإذا سألتني فتحية عن الكيس مو أقول
صفية : لا تجاوبيها هيه ما أمي ولا أبوي
ومر الوقت مرة ثانية لحد ما طلع المغرب من نفس اليوم والأحداث ما تتحرك حتى هذا الكيس لحد الحين ما وصل علي لظروف مانعة ما قدرت عزة تشله عند ندى بس الحين هوه في طريقه لعند علي ندى تتحرك في الممر صوب غرفة علي اللي ما خرج منها لأكثر من الصالة يروح يتغدى ويرجع مرة ثانية ينزوي في مكانه ...
ندى : جائكم البريد يا عشاق
علي : دخلي
ندى : خبرني أكتب قصتكم في رواية
علي : قصتنا من ؟؟
ندى : خذ بس من يدي وخلي عنك
تناول علي من يدها الكيس ...
ندى : أنا بطلع شويه ورجعلك أشوف أيش مرسول لك
خرجت ندى وكل كلامها تحاولبه ترسم البسمة على وجه علي بس محالا تطلب ...
فتح علي الكيس وشاف كتاب تاريخ عمان السياسي وكراسة أول مرة يشوفها وشكلها يقول أنها مذكرة وعلبة صغيرة مغلفة فتح الأول كتاب عمان السياسي وشاف سطرين ما موجودات من قبل...
((بعدني أحبك وأنتظرك مهما طال الوقت وتغيرت الظروف في العلبة خاتم
أعتبره خاتم خطوبتنا لأني ما راح أفقد الأمل وما راح أكون لغيرك ))
فتح العلبة بعد ما شال ورق الهدايا والظاهر من طريقة التغليف بروحها غلفته وإذا حد يذكر منكم وخوصا من تابع القصة من الأول يعرف متى أنشرى هذا الخاتم ...
في هذي اللحة دخلت نادية على علي تسلم عليه لقيته من قبل بس ما كان شي وقت تجلس فترة أطول كان ولدها يصيح وما معروفله سبب وبصراحة صوته ما مرغوب حاد كثير الأزعاج سبحان الله كل الناس و الرجال خصوصا يتمنوا يكون عندهم ولد بس وهنا ركزوا على بس بشروط والشرط الأول ما يضبنى في الليل يبغيوه من جى الليل يصك نومة أهل الكهف لحد اليوم الثاني صباح وبعدين كل شي تمام وغاوي ((غاوي ما خبرتكم من كثر ما أقول هذي الكلمة حصلت كم نطعة من عند أبو شهاب وكيل المنجر مال البيت يقول عوين الغاوي الشيطان لذلك عن تاخذوها من لساني بس أنا عناد أقولها بعدها هذي يه ما أقول غاوي كيه يمكن انتحر إذا ما قلت غاوي ))...
ناديه : أيش تقرأ كتاب
علي : .... .... ....((لا جواب))
نادية : عارفتنك ما باغي تتكلم وباغي تجلس وحدك لكن إلين متى تظل على هذي الحالة
علي : وأيش في يدي
نادية : ما تجلس فغرفتك طلع وداخل الناس كما عادتك وبعدين تراها لبلاد فيها قانون وتعرفه إذا تشوف عمرك مظلوم المحاكم مفتوحه
علي : أنا ما أريد أفتح موضوع تسكر وراح
نادية : تقول امي لبر ما تجلس معهم كذاك ما يستوي أنته باغي تحبس نفسك مره ثانية في سجن
علي : نادية الله يخليك يكفين محاظرات واحد داخل واحد خارج يعطيني مواعظ خلوني لحالي هذي الأيام أوزن نفسي ولبعدين يصير خير
ناديه : أنته حر في حياتك بس ما حر تضيع نفسك إذا ما مهتم حد مهتمبك
عطته طن وثلاثين كيلو وكم جرام نصائح ومن شافت الكلام يدور ويدور ويرجع لنفس الخانة طلعت من عنده ورجعت لعند الشعب المتجمع في الصالة ...
كمل علي فتح العلبة لحد ما فتح العلبة وكان داخلها بجنب الخاتم ورقة صغيرة ...
((لأحلى الأعياد في حياتي ...عيد سعيد))
بهذي الكلمات تذكر متى كان مناسبة هذي الهدية بضبط يوم العيد الكبير الفايت وتذكر ذيك الأيام بطيبها وشينها وزادته حزن أكثر وا حساااافه على ما فات من سالف الأيام ...
فتح علي الكراسة ومثل ما توقع هي كراس مذكرات في الصفحة الأولى في سطور مبعثرة منها ...
((لا يتوقف التاريخ ليكتبني أنا من أكتب ذاتي ))
وغيره ...
((السماء لا تتحرك فوق رؤسنا أبدا نحن من نفعل يجب أن نفهم تقدم الزمان ))
بس السطر اللي حرك علي أكثر ...
((يا من تقرأ إذا قرأت متطفلا فلا تبح بما تعرف فليس حديث النفوس لنشر
إذا قرأت بإذني فعلم انك روحي فلا يقرأ سطوري إلا روحي ولا أعطي الأذن لغيرها...))
وراح علي يقلب الأوراق كل ورقه فيها حياة فيها يوم ما فوت يوم منها كل الأيام قراها مظابه الوقت لحد ما حس نفسه في الساعة ثلاث فجر وهو على جلسته غرقان في كلام صفية سطور تحوي حياتها كلها بأسرارها الشخصية الخاصة الأكثر أنثوية بتفاصيل دقيقة محجرجه في كثير من الأحيان نظرتها لناس تقيمها لكل يوم مر عليها كل ما أمكن تكتبه عن يومها تقوله في صفحة ...
((التارخ : 18 /2 /2009
ماذا أكتب لا أدري صدقا ليس هناك الكثير لأكتبه لا أدري هل لأن حياتي أنا مقفرة هكذا أم أن حياة الناس كافة هكذا لا أعتقد أن على وجه الأرض من يوجد ما يكتبه عن نفسه كل يوم وأن وجد سيكون قد كوي بهموم الارض التي لا أتمنها بكل التأكيد لنفسي ...
نهظت على حدود السادسة ونصف فعلت ما علي فعله كل صباح بعد واجباتي الشخصية لنفسي تأتي مهمة تنظيف البيت وغسيل الثياب إذا وجدت واليوم كانت موجوده أخذت أغلب وقتي رحم الله من أخترع الغسالة الكهربائية يستحق جائزة نوبل لحقوق المرأة اتمنى أن تكون هذي الجائزة موجودة ربما سأمنح إياها في يوما ما لكن على ماذا ستمنح لي ؟؟ ...
ماذا بعد لا أدري ذهبت لزيارة عزة رفيقة الطفولة والدراسة وجارتي علاققتي مع عزة تقف في منطقة لا أدريها ليست صداقة وطيدة ولا هي سطحية فهي تحتاج لخطوة أتمنى أن تكون صديقتي المقربة التي أقاسمها كل ما يدور في خاطري فبعض الكلام لا تكفيه الحروف المكتوبة ...
تأتيني فكرة بقوة هذي الأيام أن آخذ دورة في أي شيء كان لأخرج من روتين حياتي ...))
وغيرها وغيرها بس أخذ وقته يعيد أكثر من مرة يقرأ آخر صفحين في الكراس...
((ربي يا سيد الأقدار
لا أملك شيء أغلى منه لقلبي
لا أملك شيء أغلى منه لعقلي
بمقدرتك تعلم ما أريد وما أتمنى
بمقدرتك تقدر على تحقيق ما أريد وما أتمنى
أرجع لي علي وأنت القادر على ذلك ))
وفي الثانية ...
((حبيبي علي لا أريد أن اتهمك بشيء
حبيبي لا يهمني ما فعلت وأنا لا أهتم لأنك فوق كل الشبهات
لا أهتم ما كان وما يكون وأي شيء آخر غيرك
قد اصبر على غيابك لكن لا يمكنني أن أراك بعيني ولا تكون معي))
بكى من الأخيرة وتدحرجت على خده دمعة ((لا يمكنني أن أراك بعيني ولا تكون معي))ضربته في الصميم في العمق في أحد الغرف الأربع للقلب ...
طلع الصبح والساعة الحين على حود الثمانية وربع الساعة أضنها مقدمة خمس دقائق كما عادته يقدم كل ساعة يستعملها خمس دقائق عشان يضبط المواعيد لذلك تحصل أغلب ساعات البيت مقدمة خمس دقائق هذي حركة حلوة لأنسان مهتم بالوقت والمواعيد ما الله كافي بعض الناس يوعدوك على الوحدة إذا ربك راضي عليك لو جى وحدة ونص شياطين ضابينا الوقت كسيف الوقت كسيف ألم تقطعه قطعك كس بيتهم كله كلام ولاحد يطبق شي ((عذرا شكلي تحمست تشونه راعيوا شعوري))هذا الرجال اللي يقدم الوقت هوه عيسى من يوم مارجع تقدم توقيت البيت خمس دقائق قدام ...
اتصل بكوثر ...
عيسى : صباح الخير
كوثر : صباح النور
عيسى : مداومة اليوم
كوثر : ايوه
عيسى : انا بطلع بعد شويه عندي شغل كم يوم
كوثر : تروح وترجع بسلامة
عيسى : الله يسلمش
كوثر : ... ...
عيسى : بسكر أنا الحين نتلاقى على خير
كوثر : كم يوم بتغيب
عيسى : على حسب الضروف يمكن يوم أو يومين
كوثر : ما يمكن أكثر ؟؟
عيسى : باغيه تتخلصي مني ؟؟
كوثر : لا سؤال بس
عيسى : لا بس يومين زمان
كوثر : ... بتسكر تلفونك هذي المرة
عيسى : بتصل وحدي
كوثر : بنتظر اتصالك
عيسى : تمام حبيبتي توصي شي أنا تأخرت
كوثر : شكرا
ما أخفيكم الأمر في تغير في الشعور عند كوثر أمس لما رجعت من عند ندى جلست لحالها كذا تفكر وتذكرت يوم ما حاولت تنتحر ظحكت على نفسها كم كانت موهومة بشي خيالي يسمى علي ما لئنه بعيد عن يديها بالعكس لأنه قدام عيونها يعني هيه ما عاشت مع حد ثاني بهذا القرب من أيام الطفولة لحد اليوم أكيد بتتكون مشاعر تجاهه بالخطئ قيمتها مشاعر حب لحبيب ما لأخ أو لصديق طفولة بس ظلت تسأل نفسها وتكلمها:::عيسى يحبني وصرح أكثر من مرة بهذا الحب..ما شرط أنا أحبه نزين ليش ما أحبه ؟؟ كنت أتحجج أني ما أعرف شي عنه بس الحين أن أعرف شي ما يعرفه غيري عنه ولو ما يحبني ما خبرني..أنا ما لازم أكون أحبه تراني موافقه من قبل عليه وخلاص ترانا نتزوج نتزوج وما لازم أكون أحبه بس ليش لا..انا اكذب على نفسي بالأصل أنا احبه من قبل عن يخبرني ولا كنت ما أهتم وين يختفي أيام ويرجع لو ما أحبه ما كنت أهتم ...



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




علي بعده ما ناهظ من النوم وتلفونه يرن جاينه اتصال ...
فاتك : هلا علي كيف حالك
علي : ((بين عليه أنه كان نايم)) هلا فاتك
فاتك : شكلك ما خابش بعدك
علي : كذاك تلفونك نهظني
فاتك : آسفين على الإزعاج
علي : مصيري أنهض تو ولا بعدين ...كيف أخبارك
فاتك : أنته كيف أخبارك ؟؟؟
علي : الحمد لله على كل شي عايشين
فاتك : بصراحة أتصلت بسلطان وقالي أنك من خرجت وانته حابس نفسك ما تخرج من البيت ... انته إذا تشوف نفسك سويت شي غلط تخجل تواجهبه الناس فتصرفك صح لكنك أنته عارف السبب
علي : الناس عليها من الظاهر ما تدخل لقلوب وأنا ما مستعد أمسك كل واحد أقولهم أنا كذا الموضوع
فاتك : انته تهرب من المواجهه يمكن يحز فخاطرك أول يوم ثاني يوم بس ثالث يوم بصير الأمر عادي ما كنه صاير شي أبدا لأن الناس ما تنشغل بموضوع للأبد
علي : كلام كله صحيح بس ما يلزمني
فاتك : ليش
علي : لأني تعديته اليوم أنا أنسان طبيعي أروح وأجي وأخرج
فاتك : فرحتني يا شيخ كذاك أبغاك سترونج يمان
علي : خلي الأنجليزي لأهله
فاتك : لازم تذكرني أني ثور في الإنجليزي ولا تتلذذ بآلام الآخرين
ما طول كلامهم كثير من بعدها قام علي وخذ سبحة على البال والخاطر تبطل مفاصل الجسم كامل وبعدها نزل كذا متنعنش يشوف أهله إذا تريقوا ولا بعدهم أول ما دخل الصالة وكان فيها ابوه وأمه وندى وسلطان وزوجته جالسين يتريقوا كل عيونهم توجهت له تغير زين ومرحبه بس جى بسرعة غير متوقعة أمس رافض كل محاولات الإقناع يمكن تلفون فاتك لا طبعا لو قدر فاتك يحرك فيه شي كان غيره سوى كان كلام ندى جاب فايده كان كلام ناديه جاب كلام أمه جاب فايده كلام سلطان وووو كلام الكطل ما قدر يخرجه من حالته لكن سطر واحد كافي من صفية يخليه يتغير بين دقيقة وثانية تتبعها ترفعه السمى وترجعه الأرض تدوره في الأفلاك السماوية وترجعبة للعولم الأرضية ....
ندى : جلس تريق تونا باديين
علي : هذا إذا بقيتي شي من الأكل
ندى : قول أني سمينه مره وحده
سلطان : لا تظبينا بسمينة ونحيفة ما عندك موضوع ثاني
ندى : هذا موضوع بنات اليوم المودرن أيش دراك أنته
علي : هذي عوده كأنها تبغى تقولك يا أبى جهل أسكت يوم ما تفهم
أبو سلطان : أنته خارج من غرفتك تفتن وتقيم حروب
سلطان : اقولك علي خليها تتكلم باقي كم شهر وتروح لبيت زوجها ونرتاح من لسانها
ندى : ما صار شي ماني رايحه بانكوك هذا بيت عمي عقت حصاه كل يوم بجي عندكم
علي : لزقه ما شي أمل تنفك
أم سلطان : ما تكلمها ذي كلامها ما يخلص كل
سلطان : أيش كل هذا الدلع على الأقل راعيي شعور الأطفال اللي جنبك
ربى : من طفل أنته؟؟؟
سلطان : طبع لا أنا أقصد ندى
أبو سلطان : ندى عادت حرمة قريب أتكون أم وراعيت بيت
أم سلطان : أنشاء الله
أبو سلطان : يبغالنا جلسه قريب نحدد يوم عرسكم نبغا نفرحبكم
أم سلطان : كان ودي علي يملك يوم ما يعرس معكم لكن هذا بو صار
أبو سلطان : هو خليه يشتغل ويكون نفسه وبعدين بنات الحلال واجد
ندى : وصفية كيف ؟؟
أبو سلطان : مالها صفية ما صار بينا وبينهم نصيب الله يستر عليها دنيا وآخره الشهادة ما شفنا منها شي لكن الله ما جاعل
علي تغير وجهه من سمع كلام أبوه باين من كلامه أن الموضوع شبه منهي الأبواب مقفله بترباس يعباس استغفر الله الأبواب مقفلة بترباس يعلي اقصد المهم أن ندى لاحظت هذا التغير بس ما أبديت أي استعجاب لأنه المفروض ...بعد ما خلصوا رجع سلطان لعند علي وقاله يبغاه فكلمة راس وطلع الأثنين صوب النخيل اللي داخل البيت اللي صار فيها مشهد أمس مال عيسى وكوثر إذا متابعين ...
سلطان : الموضوع مباشرة أني فاهمنك ما تقدر تجلس دون شغل هذي الفترة لحد ما تتعدل الأمور وتتحسن ... ما اعرفك إذا جالك عرفت عن معارض عيسى لمواد البنا في مسقط أنا رحت وشفتها ما شاء الله خير ونعمة
علي : لأي درجة ؟؟
سلطان : لدرجة وجود موضفين يتقاضا الواحد منهم راتب يوصل 650 ريال ...عيسى قالي قبل فترة أنه ما متفرغ لمتابعة المعارض ومولي مدير هذا الشغل وهوه منصرف لأعمال ثانية
علي : أنا ما عرفت أيش دخلي لتو
سلطان : خبرته أنك أنته بما أنك خريج الجامعة وفاهم في القانون مع شوية تدريب ومتابعة لشغل اتقدر تمسك هذي المعارض وتديرها وعيسى ما رفض ولا وافق لحد الحين
علي : أنا أيش دراني بمواد البنا أنا التجارة كلها ما فهم فيها
سلطان : تتعلم ما مشكلة وهذي فرصة تقدر تشتغل وتكمل دراستك إذا بغييت
علي : المطلوب مني تو أوافق وا كيف ؟؟
سلطن : تفكر أكثر وتعقد الهمة لأن هذي الشغله فيها خير أنته أكتسب الخبرة وعرف السوق وبعدين حتى تفتح تجارة وحدك وكما يقال التجارة فيها تسعة أعشار الرزق
تسئلوا تقولوا سلطان متى كلم عيسى عن هذا الموضوع تذكروا يوم خرج عيسى من البيت باغي يودي كوثر في الليل الشغل مو قاله سلطان على الباب باغي يكلمه في موضوع هذا كان الموضوع عيسى قال لسلطان أنه ما يقدر يجاوب عليه لأنه ملتزم بأشياء ثانية يشوفها الأول بعدين يرد عليه ...
((تعرفوا خلونا نخرج من القصة تشونة نطلع برا البيت بما أن الأيام إجازة والشباب الصغار فاضيين تحصلهم يدوروا في السياكل وأكثر وقتهم عاملين نفسهم مكانيكين مبطلين مركبين والآيل ما ود حد هذا صبح بعد ما يرجعوا من مدرسة القرآن على حدود العشرة ولحد الحين لاتزال عادة مراكز القرآن قايمة في القرى العمانية وتستقطب طلاب من مختلف الأعمار من العشر سنوات لحد 18 سنة ومستويات مختلفة في الحفظ ...
الظهر طبعا ما يرقدوا عندهم دواره كل من شافهم قال عنهم جن فيهم رجول دجاج صنهار جهار فالصلهدة ((الصلهدة ::عز الشمس))ما يخشعوا ومن أذن العصر وصليوا بو عنده جوتي لبسه وبو ما عنده جوتي معذور ما شي باس وصوبهم صوب الملعب الترابي الأحترافي وأغلب الملاعب في القرى وخصوصا ملاعب الحلل أصلها مزارع لذلك التراب فيها كأنها مراغة حمير رجلك تغوص شبر في التراب من يقول الله وأكبر لصلاة المغرب هم يكونوا في الوادي متخرسيين مقولة النهار حال حد والنهار حال حد ما يعرفوها كل الوقت حالهم مرة ثانية يرجع دور سياكل في الليل وعادت دوارت الليل ما بو شي آخر فن مو أقولكم شي معتبر يساوي أكلت كفيار عند لهوامير وبعد هذي الدواره تخلص البطارية وينطبجوا كما الميتين في الدوشج ((الدوشج:الدوشق بلهجة عمانية ثانية:الفراش))هذا الجدول الدوري القديم بعض الشيء ـ لأنه كان على أيامنها قبل ثمان سنوات ـ لدواره في أيام الإجازت العمانية ))...
علي ما عرف أيش يسوي عادله ساعتين جالس قدام التلفزيون يخرج من البيت وين يروح ما يعرف قال بخرج اتمشى بعدها بوصل عند ناديه اسلم عليها أكيد شايله فخاطرها من أمس خرج وإذا به وجها بوجه مع منصور منصور من شافه عطاه ذك النظرة الحارة اللي تغلي نار لو ما غير العتب كان رفع أيده وصفع علي كف مرتب بس لعن بليس وكمل طريقه ...
علي : ((تردد بس لازم يظحي)) منصور لو تسمح
منصور : خير انشاء الله ما بينا وبينك كلام
علي : ارجوك توقف وسمعني وإذا امكن خلينا نجلس فمكان أفظل من الدرب
منصور : أي كلام منك ما أبغى أسمعه وكما وصلك ما يلك نصيب عندنا
علي : ليش كنتوا شبه موافقين
منصور : بدون ليش حنوه حرين في الأختيار بعدين شوف نفسك من أنته تو ما عندنا استعداد نغامر لنسبة واحد بالمية
علي : ليش تغامر أنا بعدني أنا ما تغيرت
منصور : انته عليك ثنتين لحد الحين وحده التلفون وحده الشرطة وأكيد أشياء ثانية الأيام توظحها
علي : هناك سوء فهم أرجوك عطيوني فرصة يمكن
منصور : يمكن ترجع الوقت ليوم ما جيت وخطبت؟؟!! إذا تقدر يمكن يبقالك أمل بس أكيد أن مالك أمل بعد هذا اليوم
علي : .... ....
منصور : آخر مرة تكلمني أو تكلم حد من العايلة في هذا الموضوع فاهم
علي : بس صفية موافقه
منصور : ((تنرفز وارتفع صوته))تشب ولا كلمة زيادة لا تخليني أتصرف معك تصرف ثاني أنا لتو مختبر صبري وما باغي اتهور ...إذا سمعتك تجيب اسمها أدفنك حيت واقف قليل الأدب والتربية لو فيك شي من المروة ما تكلم بنت من ورى حيانها
كان سلطان راجع بسيارة من المستشفى كان مودي ربى وتوه راجع وشاف منصور كأنه يتنازع هوه وعلي حتى ما بند السيارة السرعة السرعة راح يشوف الموضوع ...
سلطان : خير منصور أيش مستوي
منصور : قول حال أخوك يحترم نفسه
سلطان : هدي بالك وما يصير إلا بو باغنه دخل داخل نتفاهم حنوه جيران وأهل ما زينه فحقنا نتنازع في الطريق
منصور : لو كنتوا مقدرين هذا الشي ما كان مسود الوجه أخوك يوقف ويقول هيه موافقه مو قالوله حنوه طراطير في البيت مالنا كلمة
سلطان : يمكن ما قاصد ...دخل نتكلم دخل
منصور : ما باغي أدخل بيتكم يحرم
سلطان : ((قاطعة بسرعة))لا تحلف
منصور : هذا آخر مرة أكلمك فها بالأحسان المرة الجاية ما يحصل طيب وما بعيد ارجعك من حيت جاي تراك صرت خريج حبوس متعود على السيرة والجية فيها
سلطان : منصور حفظ لسانك وما تعقد الأمور أكثر ما هيه متعقده سير بيتكم تو وبعدين أنتكلم انته تو معصب ما تعرف مو تقول
وبسيف وافق منصور يتحرك من عندهم سلطان راح يبند السيارة وربى جالسة جنبها تسمع هذي لمناطعة الحض ما حد في الدرب في هذي الساعة ولا صارت فضيحة بجلاجل مثل ما يقولوا أخوانا المصرين ...في داخل المجلس بين منصور وعلي ...
سلطان : أنا أبغا أعرف الموضوع كله أنا ما شفت منصور معصب كذاك من قبل أكيد مسوي شي
علي : ما سويت
سلطان : ... إذا ما خبرتني انته اكيد منصور ايخبرني من الأفضل أكون عارف
علي : ... ... قبل لا أروح أخطب صفية بفتره يمكن من قبل العيد لكبير الماضي كنت أكلم صفية
سلطان : نعم
علي : بس والله العظيم ما صار بينا أكثر من كالمات ورسايل وأنا نيتي كانت صادقه أنا باغنها ورحت وخطبتها
سلطان : مهما كان هذا غلط انته هذي أخلاقك تتكلم انته وياها بأي حجه ...معه حق منصور بكل كلمة قالها هذي عودة
علي : وعلى حسب أنا اخطيت يا ناس تراني رحت وخطبت وبغيت الأمر رسمي
سلطان : أنته تعرف مو صار من بعد الخطبه وحنوه في قرية لو تدخن سجارة قدام الناس تكلموا عنك وقالوا مبالك باللي صارك أنا من رايي لازم تبتعد عن لبلاد هذي الفترة الجاية وتنسى صفية
علي : ما أقدر
سلطان: أنته لحد ما تقدر تتزوج أو تأسس بيت يحتاجلك ما أقل عن أربع سنوات بكل حال ...وما شي اسمه ما تقدر هذي فورة شباب وتروح قالك الرجال مالك نصيب خلي البنت تروح لنصيبها وأنته لنصيبك
علي : أما صفية ولا ما حد غيرها
سلطان : بس أهلها ما مواقين وخصوصا بالوضع الحالي أنا ما شوف حل إلا تبتعد عن لبلاد كم شهر تهدى الأمور
علي : وصفية
سلطان : تراك عصبتبي كأنك ولد مراهق صفيةصفية ترى من حقه منصور يعصب ويثور إذا كنت تتكلم معه بهذي الطريقة أنته أشكر ربك لحد الحين ما تدخل في هذا الموضوع الشيوبه ولا صارت علوم ...أنا اليوم أتصلف بعيسى يشوفلك اي شغله معه عساك حمال المهم تبتعد ما تجلس هنا وبعدين يا أخي حاول تكون نفسك ليش ما باغي تفهم أنته لو رحت وتقدمت لأي بنت الحين بكل تأكيد بترفض لأنك ما عندك أي مؤهل لزواج
طلع سلطان من عنده معصب وطلع لغرفته لعند زوجته في الغرفة يشوفها ويسألها ايش قالوله في المستشفى ستغرب من فتح الباب كانت تشوف عليه وتظحك وهوه في قمة غضبه من علي ..
سلطان : ترى روحي في طرف نعافي لا تزيديني
ربى : بس أنا اليوم روحي فرحانه أكثر من أي وقت
سلطان : فرحيني معك
ربى : أنا حامل
سلطان : قولي كلام ثاني
ربى : والله
ما تغير وجه سلطان بعده حاله حتى ما بان عليه أنه فرحان أن أخيرا بيكون أب ..
ربى : ليش ما فرحان
سلطان : لا انتظري شويه ... انتي حامل قالولك في المستشفى
ربى : أيوه
سلطان : قومي وقفي
ربى ما فاهمه شي وقفت راح لعندها وظمها ...
سلطان : قولي مره أنتي حامل
ربى : ((تظحك))سلطان
سلطان : يصرفك من علي حتى ما عارف أقول كلمة في المناسبة
ربى : لا تظيع اللحظة اسكت تواحي تتكلم
ننزل لعند ندى في البيت بعد مرور وقت من الزمان وصلتها رسالة من عند سيف بس محتوى الرسالة غير طبيعي ما صدقت عيونها اللي تقراه أكيد رسلها بالغلط ولو رسلها بالغلط ليش يرسلها لأين كان هذا رسالة ما تطلع من تلفون محترم فار دمها في عروقها عليه وصرت تجي وتسير تسأل نفسها أيش تسوي ودقت في راسها تتصلبه وتوريه وجه ما شافه من أول ما خطب ...
سيف : يحي الطاري اللي جابني فبالش
ندى : من غير مقدمات هذي الرسالة اللي جاتني ايش مقصودبها
سيف : أي رسالة
ندى : قبل دقايق جاتني رسالة من عندك زفته أ
سيف : أي رسالة ما رسلتلك رسايل
ندى : أنا أكلمك جد يعني أنا لما أكون محترمتنك ما تحترمني
سيف : أيش سويت ؟؟!!
ندى : انته لو محترمني ومحترم نفسك مثل هذا الكلام ما ترسله حال حد
سيف : جاوبيني أنا أيش رسلتلك
ندى : كلام خايس ماكنت اتوقعك تقوله بينك وبين نفسك هذا مرض ما كلام
سيف : انا بسكر اشوف ايش رسلت ورجعلك لاتعصبي
ندى : سير
سكر سيف المكالمة وفتح الرسايل وحصل الرسالة اللي تقصدها ندى ::بس كيف سارتلها أنا راسلنها لفهد ... قام من كرسي الشغل وطلع لبرى البنك ...
اتصلبها ...
ندى : كيف تأكدت ؟؟
سيف : هذي رسالة جايتتنك بالغلط أنا راسلنها لواحد من الشباب
ندى : بعدها لرجال سيف انته صاحي
سيف : ما يروح بالك بعيد الكلام اللي فيها ما يخرج لمعنى الكلام
ندى : ما فهمت ؟؟
سيف : انا رسلتها لفهد
ندى : من فهد هذا
سيف : صديقي من أيام الدراسة كنا نجلس جنب بعض وما بينا حدود لما نتكلم مع بعض يجي نستخدم عبارات ما عليها العين بس ما نقصد معناها بكل تأكيد
ندى : وايش يأكدلي
سيف : كلامي
ندى : بس كلامك قدد يكون ما بمعناه توك قايل
سيف : أنا لي أسلوبي وأنا حر فيه
ندى : لا والله يعني تبغاني اعرف انك ترسل مثل هذي الرسايل واسكت
سيف : أنا عندي شغل ما فاضي ...حياك
ندى : تسكر الموضوع ولا تتهرب
سيف : شوفي رايش
ندى : نزين سيف سكر
وسكرت المكالمة هوه الكلام بصراحة ما ينذكر بس في بعض الأحيان قد يكون أثنين مع بعضهم أو مجموعة متعارفه عليه بمعنى غير معناه وهذا تحصله كثير بين المراهقين يحاولوا يصنعوا لغتهم الخاصة وإذا استمرت صداقتهم كثير من المفردات تلازمهم لما يتكلموا مع بعض حتى بعد مرور الأيام والسنين ندى شبه متفهمه هذي النقطة بس ما متفهمه سيف وكلامه كان لازم يكون موقفه غير ما بهذي الطريقة بس كيف غير هذا يوقف على ندى وبصراحة ما فاهمنها ...
سلطان بعد ما خفت فرحته تذكر موضوع علي وكان الوقت عصرية طلع الغرفة يجيب تلفونة أصله ما يشل تلفونه معاه المسجد لغاية في نفس يعقوب إلا لما يظطر وهوه داخل شاف ربى توها تقوم من النوم ...
ربى : ليش ما نهضتني لصلاة
سلطان : بعدها ما فايته قومي صليي
ربى : خبرت حد عن حملي
سلطان : لا
ربى : نزين لا تخبر حد حتى أمك وأبوك
سلطان : ليش
ربى : يعني لين ما نتأكد أكثر
سلطان : بس إذا عرفوا متأخر أكيد بيزعلوا
ربى : ما عليه
سلطان : بنخبر أمي عشان تاخذ احتياطاتها ما تخليش تشتغلي في البيت واجد عشان الحمل ونخبر الشيبه مرة وحدة
ربى : من بقى في البيت ما عارف ؟؟
سلطان : كلهم من غير أبوي وامي ....أنتي اتصلتي بحد في الظهر
ربى : هيه اتصلت بأمي وخبرتها
سلطان : خلاص أها عرفت ليش ما باغيه تخبري حد أكيد من وصايا الشمجه عن يعرف حد أنش حامل لا يضربوش بعين
ربى : لاتغلط على أمي
سلطان : سؤال واحد قالت ولا ما قالت بصراحة
ربى : .... قا ...لت ... أيوه قالت ايش فيها خيفانه عليي
سلطان : ما طلبتي شي ما راح أخبر غير الوالدة والشيبه كحل وسط
ربى : انا اقوم اصلي وبعدين باغيه أروح مع عمتي نتقهوى عند لمربية
سلطان : زين المشي لك بس ما تشلي اللجن فوق راسك خلي حد غيرك
ربى : إذا ما أنا أتشله عمتي
سلطان : شلن ندى معاكن
ربى : هذي ما تسير مع حريم متخلفات بس حرصها لحد ما تعرس عمتها ما اتخليها ما سحبتنها وراها وتشله اللجن((اللجن:::مثل الطست أو أيش أسمه من النايلون يسوين فيه الحريم القهوة لما يسيرن يخابرن أو يشلن قهوة لأي غرض بس الحق أنها بديت عادت اللجن بديت تنقرض حل محله الكيس المحمول شرات الهاتف المحمول ههههههه))
قامت ربى ودخلت الحمام تبدل وتتوضى وجلس سلطان ومسك التلفون وطلع رقم عيسى بس جاه تعذر قال يمكن خارج التغطية أو مخلصة البطارية جابلة كمم عذر ...كوثر مخلصة من زمان الدوام بس كانت تنتظر سيف يمر عليها وتأخر عليها أكثر من ساعة حست أنها لازم تقص ليسن وطلع سيارة بدل هذي المواقف بس من تقنع نفسها مستحيل هذي تخاف تمسك سكان السيارة وهيه مبندة ...وصل سيف وركبت معاها وشكله ما مرتاح انتبهتله كوثر ...
كوثر : مو فيك حايس خشمك؟؟
سيف : ما شي شوية مشاكل في الشغل
كوثر : تحصل دايما حتى في الوظائف الراقية
سيف : .... ... ...
سكوت لحد البيت نزل الأثنين طلعت كوثر غرفتها وسيف غرفته ولاحديث بعد ذلك كل شي على حاله الأنتظار سيد الموقف صفية سيدة مملكة الانتظار تحسن حالها بعد ما عرفت أن علي بخير صارت تتحرك في غرفتها شويه بس ما طلعت منها من الصبح جالسة قدام الدريشة تشوف الشارع يمكن علي يمر بس ما ما مر والأمل ما فارقها أكيد بيجي ويدق الباب مرة ويقول باغي صفية مرة ثانية وثالثة وما يوقف حتى يكونوا مع بعض ...
جى المغرب قرر سلطان يروح عند منصور يستسمح منه ما حلوه فحقه الأول اتصلبه وحدد معاه موعد بعد صلاة المغرب وبالفعل راح عنده وتقهوا مع منصور وأخوانه الموجودين بس ما تكام قدامهم بالموضوع اللي جابه كلمه على أنفراد ...
سلطان : ما عارف بأيش أبدأ أنا مسكت علي وخليته يخبرني بكل شي وما ألومك وأنا قلتله منصور عنده حق في كل شي وأكثر وأنه ما عليه عتب
منصور : أنا أعرفك زين ما ترضاها فحد بس اخوك ما زين بو سواه تصور لو حد عرف من الناس زينة فحقنا ذي
سلطان : أشهد انها عيبه فخشمه بس مسحها فوجهي
منصور : وجهك ابيض
سلطان : ما عليك قصور وليتك ما تخيبني باغنك توافقني
منصور : إذا على علي خلاص انا غسلت يدي منه ماله نصيب عندنا
سلطان : ما تقفل الموضوع لأسباب تافهه
منصور : سلطان كلنا عارفين ما شي فايده في تفتيح المواضيع
سلطان : أنا أقول ما تقفلوا كل الأبواب في وجههم لازم نعترف انهم باغين بعضهم
منصور : انته جاي تغلط فينا واموه
سلطان : حشى ما هينك
منصور : دام كذاك جيب هرجة غير عن ذي الهرجة((الهرجة::الكلام))
سلطان : انته سمعني ...انا أقول عطيونا فرصة ثانية ما توافقوا عليه ولا تقولوله لا بس إذا ستوى رجال وعدل أمره وشانه ما شي باس تقولوا موافقين وهذا كلام خليه بيني وبينك
منصور : عذرني
سلطان : علي لو قصده شين ما جى وخطب
منصور : ما تبررله الخطئ وكما يقال الغاية ما تبرر الوسيلة
سلطان : على كلن هذا طيش شباب وراح وهوه فاهم غلطه زين ويعدله ويصلحه أقولك مرة ما تحاول تغلق الباب أكثر خليلنا أمل وأنا أوعدك ما انجي عندكم نخطب إلا ونتوه ما وافقين وبطيب أخلاقكم
منصور : أنا عندي كلمة وحده البنت في بيت أبوها معززة مكرمة جاها النصيب من القريب ولا البعيد وكان نصيبها اتسيرله حنوه ما نحوزها حال حد وإذا يلكم نصيب معنا تراه قظاكم وتوخذوه
سلطان : هوه الكلام ما بغيت أكثر عن بو قلته أنا يهمني نكون حيان من متى أنا وانته أصحاب
منصور : وانا اكثر يشهد الله فرحت يوم ما جى علي يخطب من عندنا قلت اخيرا بنصير أهل
سلطان : بعدنا أهل
أذن عليهم العشاء وهم يتكلموا فلبوا نداء الله وراحوا يصلوا وهم خارجين منصور حلف على سلطان إلا ويتعشى معهم وما ردهم علي كان مستهجن هذي الابتسامات لما شافهم خارجين من المسجد لأنه بدى يكره منصور يشوفه مثل المقص الي يقص حياته بجلافة وثقل دم واحاسيس ...
سيف يتصل بندى وما ترد يرسلها رسايل وما ترد داس على غروره وقال اروح اشوفها البيت هذا هعوه عقت حصاه خرج لحد ما وصل بيت عمه دق الجرس وانفتح الباب أكيد حد فتحه البيبان التماتيك ما وصلن عندنا بعدهن ...
سيف : روحي نهمي ندى قوليلها اريضها عند الباب
فاخره : أمي تقول أنك دايما تجي حيتنا وقالت حال ندى تقولك ما تجي كل ساعة تراه ما زين
سيف : ومو قالت غيره
فاخره : بس هذا بو قالته
سيف : نزين سيري نهمي ندى أنا أنتظرها تحت
فاخره : اروح بس اخبر امي أول شي
سيف : لا امش لا تخبريها خبري ندى بس واعطيك مية
فاخرة : أبغى ثلاث مية
سيف : نقالت كلام وطماعة ايش فيش زين كلش بلاوي سودا غيبي بعطيش نص سيري
فاخرة : جيب
سيف : ما عندي
فاخرة : وانا ما اقدر اسير
سيف : روحي نهمي محمد هوه الزجرد
فاخره : محمد راقد
وفي هذي اللحظة دخل علي من الباب ....
علي : الشمج دخل مالك واقف على الباب
سيف : طالبنك قول تم
علي : أفا ولد العم تم طلب
سيف : تحصلي حل لهذي البنت اللي معكم تراني اتهور واقتلها
علي : ياريت تقدر كنت ارتاح
فاخره : اخبرلكم امي بثنينتكم اتشوفوا
علي : سيري نقلي لعلوم الجديدة قناة الجزيرة تراش ما بنت
سيف : لا تظلم الجزيرة ما عندهم اخبار مثلها
راحت ندى لداخل ومن وصلت عند الباب قامت تصيح منى والدرب استغرب الاثنين رغم الامر ما جديد بس التمثيل هذي المرة كان مقنع ...
علي : دخل ليش واقف
سيف : الجو جميل هنا بس نهملي ندى باغنها فموضوع
علي : شي تلفون رسلها رسالة ولا اتصلبها بس انا عذرا ما البريد
سيف : لا تصيرلي فاخره ثانية
علي : امزح معك بس ليش ما تقولها وحدك تنزل
سيف : ما شي بس إذا تسمح نهمها تراكم ذليتونا
علي : حد ضربك على يديك تشامجنا
سيف : الله وأمره عجلني اتسير ولا اللا
علي : بسير حرص وتمنى امي تخرجلك
سيف : مرة أمك ضابطتنه دور العمة
ضحك علي ونسر وجهه من اللي صار قدامه وبظحكته دخل البيت الكل يشوف عليه سلم عليهم وراح غرفة ندى معتصمه فيها دق الباب بعدين فتحه بعد ما قالتله أدخل ...
علي : باغنش سيف تحت
ندى : روح قوله نايمه
علي : روحي تراه انذل عشان يلقى حد ينهمك
ندى : يستحق
علي : مو صاير بينكم متزاعلين
ندى : هوه الغلطان
علي : أنا ما سئلتك من الغلطان قلتلش يحرصك تحت نزلي شوفي مو باغي
ندى : قلتلك قوله ما طاعت ولا نايمة اي شي ما باغيه اكلمه
علي : انتي هبله من اول مرة تقاطعيه ياما حيصير بينكم لا تكوني حمقة((حمقة ولرجل حمق ::سريع و شديد الغضب والزعل))من كلمة حال كلمة ما تحملي الرجال يبغى حرمة تسايسة ما تركب فوق راسه
ندى : يعني
علي : يعني نزلي شوفيه مو باغي يمكن شي يسرك وإذا ما عجبك كلامه طلعي وما كنه شي وانتي وياه تصتفيوا
ندى : قولك
علي : لا قول الجيران أقولش باغيه تنزلي ما باغيه رايش أنا ما انزل اقول حال حد انها ما باغيه تشوفك
وخرج من عندها يظحك يحسها صغيره على الزواج بعدها بس اي صغيره ما شاء الله عليها عادت حرمة كاملة الشروط والمقومات ...
بعد عشر دقايق يمكن أكثر أو أقل ما أعرف ندى نزلت وسيف شويه ويسير بيتهم كل من شافه جى يسئله ليش واقف هنا ما داخل لحد ما شافها جايه حايسه خشمها ...
سيف : يالله أخيرا جيتي لو جلستي ما حد ينتظرك هنا
ندى : تستحق
سيف : مو سويت
ندى : واجد
سيف : خلاص ندى قلتلك ما مقصودة لك الرسالة ولو مقصودة لك أيش فيها انتي زوجتي يعني ما بينا فواصل
ندى : لا بينا لما يوصل الكلام لهذي المواضيع
سيف : ايبان بعدين فيها ولا ما فيها المهم الحين انتي ليش زعلانه ما شي سبب تزعلي
ندى : والرسالة
سيف : مسحيها ماكنك قريتيها
ندى : بهذي السهولة
سيف : واسهل بعده من كذاك ... انتي ما زعلانه من الرسالة انتي غيرانه
ندى : على من عليك يحظي
سيف : بكل تواضع اقولش بلا افكورس
ندى : شرب ماي البحر أنا ولاشايفتنك بلأصل
نروح من عندهم ونوصل لعند سلطان جالس في الصالة اتصلبه عيسى من تلفونه ...
عيسى : اتصلتبي
سلطان : العصر كنت باغي اذكرك بموضوع علي أيش صار
عيسى : بخصوص الشغل
سلطان : هيه
عيسى : نزين بس ما قلت شي انا موافق لكن يبغالي وقت
سلطان : ما يحتاجلك وقت لو تشغله حمالي معك انا باغي اخرجه من لبلاد اسرع ما يمكن
عيسى : ليش ؟
سلطان : بعدين اخبرك انته سويلة ترتيب فهذي اليومين هوه موافق انا قنعته
عيسى : نشاء الله أمارة ثانية
سلطان : لا أحسنت بس متى اترجع
عيسى : ما اعرف يمكن اروح اجيب بضاعة من الأمارات
سلطان : ماشي باس تسير وترجع بسلامة
عيسى : حياك الله
سكر عيسى المكالمة وهوه على جلسته ضغط ضغطه مطولة على زر رقم ثنين في تلفونه لحد ما طلع اتصال لحياتي وفي الصالة في بيت ابوعمار رن تلفون كوثر لما شافت الأسم قامت من مكانها السرعة السرعة ودخلة غرفتها وقفلتها ...

OmanI-CooL 	14-07-2012 08:44 PM
رد: رواية تيارات الحب / بقلمي

عيسى : مسى النور
كوثر : مسى الأنوار
عيسى : كيفك اليوم زينة؟؟
كوثر : مرة ضبط انته كيفك
عيسى : الحمدلله ...تصدقي إذا قلتلك أني اشتقتلك
كوثر : يمكن
عيسى : ليش يمكن انتي ما تصدقيني
كوثر : اصدقك بس
عيسى : بس ايش
كوثر : ماشي محدد
عيسى : ما عليه بعدني صابر ...ما شتقتيلي
كوثر : لازم الأجابة
عيسى : أنتي وقلبك
كوثر : يمكن لكن ما وحيت اشتاقلك ما لك مدة غايب
عيسى : مرات تكوني صريحة ومرات تحبي تتهربي
كوثر : لا أنا دوم صريحة
عيسى : نزين تعالي نلعب لعبه أنا أسأل سؤال وتجاوبي بكل صراحة والعكس صحيح موافقه
كوثر : .... موافقه
عيسى : أنتي سألي لأول
كوثر : لا أنته لأول أسأل
عيسى : ما طلبتي شي أنا بسأل ... تحبيني ؟؟
كوثر : هههه لا هذي الأسئلة ممنوعة
عيسى : هذي لعبة الصراحة ما فيها شي ممنوع بسرعة جاوبي الوقت يمضي
كوثر : انته تحبني
عيسى : جاوبي على سؤالي بعدين سألي اللي تبغيي
كوثر : .....
عيسى : كوثر وين رحتي
كوثر : انتظرني شويه
عيسى : تتهربي من الأجابة ؟؟!!
كوثر : انتظرني ثواني اجيب شي ورجعلك
قامت كوثر لحد التسريحة وطلعت من الدرج التحتي فيها صورة وبعدين رجعت ومسكت التلفون ...
كوثر : عيسى
عيسى : معك
كوثر : ... ... تعرف أيش بين يديني تو
عيسى : لا
كوثر : صورة قديمة كانت قدامي من زمان تصور ما همتني من قبل أنك كنت واقف جنبي فيها
عيسى : من متى هذي الصورة
كوثر : من زمان يمكن عمرنا كان عشر سنوات متصورين أنا وأنته وندى وعلي وعبدالله وسيف ...تعرف أيش فيها ما لاحظته من قبل
عيسى : أيش ؟؟
كوثر : كنا أنا وانته واقفين جنب بعض وانته ماسك يدي
عيسى : تصدقي تذكرتها هذي الصورة ... سلطان أول مرة يشتري كيمرة وما بقى حد ما صورة كانت الصورة في بيتكم قبل لا يتعدل صح
كوثر : ذاكرتك قوية
عيسى : وتذكر ليش كنت ماسك يدك
كوثر : لا تقول تحبني من يومها
عيسى : يمكن بس كنتي واقفه في الصوب الثاني وقالش سلطان تجي عندي وانتي ما وفقتي بغيتي تتصوري جنب ندى بس أنا جيت وسحبتك من يدك وماطلقتلك لحد ما صورنا سلطان أظن في صورة ثانية وحدنا بس
كوثر : بدور عليها يمكن احصلها
عيسى : تدوري الصور والأصل تتركيه حيران ... تحبيني ؟؟
كوثر : احبك
عيسى : ما سمعت أيش قلتي رفعي صوتك
كوثر : لا سمعت
عيسى : سمعت بس ابغا أسمعها مرة ثانية
كوثر : أحبك
عيسى : أخيرا استسلمتي
كوثر : أنا كنت افكرك أنسان غير دايما متقلب ما عندك أهتمام بس لما تقربت منك لقيتك غير حتى تعاملك غير عن كل شي توقعته
عيسى : دايما كل من شافني قال اني متقلب صوتي عالي بس صدقا ما يوم رفعت صوتي لاني القوي رفعته لان هذي طبيعتي صوتي عالي لكن هذاك أول الحين انا تغيرت شغلي غيرني كثير
كوثر : اخاف شغلك يغيرك عليي
عيسى : لا تخافي حبيبتي انتي في القلب ما حد يوصلك
كوثر : عيسى انته ما زعلان على اللي مر من قبل بينا
عيسى : أنا مالي في الماضي أنا لي الحين
كوثر : لما فكرت في ذاك اليوم لما خطبتني كرهت نفسي وظحكت عليها كنت غبية
عيسى : خلاص كل شي راح فحاله أحنا ولاد اليوم
كوثر : متى بترجع
عيسى : لو الامر بيدي كنت تو برجع
كوثر : تصدق إذا قلتلك أني اشتقتلك
عيسى : اكيد بصدق
نرجع لندى وسيف خلاص تراضيوا ما بقا بينهم شي غير المحبة وسيف من خلص المهمة بنجاح دخل يجلس مع ولاد عمه لحد ما تأخر الوقت بس قبل سلطان قال لعلي تعال أبغاك في موضوع برى ...
سلطان : أنا رحت ليوم عند منصور وحاولت ازل سوء الفهم بينكم
علي : شايفنكم مثل السمن والعسل في المسجد
سلطان : ابغا ابشرك ونذرك أما البشرى فمنصور وعدني إذا رحت وخطبت مرة وجديد وكنت تستحق يزوجوك فما راح يوقفوا فطريقك لكن هذا ما يعني انهم بيحيزوا بنتهم لك
علي : ...
سلطان : أما الأنذار فلا تحاول تسوي شي غبي يضيع ما بقى فيدك إذا كنت باغي البنت بصدق من كل قلبك
علي : .....
سلطان : أنا اتصلت بعيسى اليوم واملني خير عن موضوع الشغل وعادت همتك تعرف تثبت نفسك
وخلص كلامهم إلين هنا قام سلطان عنه ودخل أما علي ظل جالس في مكانه يفكر كلام سلطان كله صحيح هوه أول كان متسند على شهادة وبعثة وشغل مظمون لكن اليوم ما شي بقاله لازم يبدا من جديد ولو ما يعرف يتعلم عشان صفية وعشان ذاته في الأول والأخير فلا يوجد في البرية شر لأبن آدم أكثر من الفراغ والبطالة من العمل قالها ابن ابيه رحمه الله..طلع عند ندى يتكلم معها يريح صدره ويفظفظ ...
دق الباب ...
نرجع عند كوثر وعيسى ...
كوثر : في المستقبل بعد الزواج لازم تعدل جدول دوامك
عيسى : أيش رايك نعيش في مسقط
كوثر : لا مقدر أنا مرتاحه هنا شغلي مريح قريب من أهلي
عيسى : أنتي تطوري في شغلك إذا كنتي في مستشفى مرجعي مثل خولة ولا السلطاني
كوثر : نتناقش في هذا الموضوع بعدين
عيسى : تأخر الوقت لازم أسكر
كوثر : توها الساعة 11
عيسى : ما عليه حبيبتي الأيام الجاية كلها حالنا
كوثر : يارب تكون الأيام الجاية كما اليوم
عيسى : بيدك تكون أجمل من اليوم ... بكلمك بكرة الحين مع السلامة
كوثر أول مرة تحس بهذا الشعور تأكدت اللي كان من قبل ما هوه إلا مجرد وهم أما اليوم شي غير الفرق بينهم مجرات ممتدة وقفت قدام المنظرة تشوف نفسها تحس نفسها أجمل من قبل وجهها غير طالع أحلى ...
بين ندى وعلي ....
علي : عيسى تصرفلي بشغل معه لكن لحد الحين ما أعرف أيش هوه بضبط
ندى : انا مع سلطان ابني نفسك وكون نفسك مرة وجديد وحط في بالك ما كل أحلامنا تتحقق
علي : عسى خير ... ابغا منك شي أخير
ندى : أمرني
علي : شوفي هذا الخاتم
مد يده وشافته حاط خاتم ...
ندى : متى اشتريته
علي : صفية هاديتنياه ... أنا باغنك توصليها شي مهم إذا تقدري
ندى : علي لازم تاخذ في بالك كلام سلطان
علي : هذا آخر شي أرجوك
ندى : نزين بس على مسؤليتك
علي : على مسؤليتي
وطلع من عندها وراح غرفته وجاب خاتم ندى تعرفه زين لانه هيه عطته ياه ورجع غرفته في طريقه رن تلفونه ستغرب من هذا الشخص اللي يتصل في هذا الوقت المتاخر من الليل ...
علي : السلام عليكم
لطيفة : وعليكم السلام كيف حالك علي
علي : هذي انتي ...انتي ما تملي ما عندك شعور
لطيفة : ليش حامي هذا جزاتي اسئل عنك
علي : فيش الخير فكيني من شرك
لطيفة : ايش فيك سمي بالله خليني اتكلم
علي : انتي اشكري ربك لحد الحين انا صابر وما جيت اقتلك والله ما توقعت شي في الدنيا بنت حقيرة مثلك
لطيفة : مقبولة ... عالعموم أنا متصلة اعتذر منك لا ما اعتذر منك بس كذا اشوف خاطرك يمكن تقول لأني مسافرة أكمل دراستي برى بس على حسابي ما طرارة من عند الحكومة
علي : سيره بلا رده
لطيفة : انتظرك بعد بكرة تودعني في المطار
علي : والله العظيم أنتي في عقلك شي
لطيفة : هذا اعتبره وعد
علي : انتي غبية ولا تتغابي
لطيفة : الثنتين
علي : سيري دربك ويكفي ماصر بينا بس والله لو تلعبي بشي ثاني يخصني مرة اتندمي لاني بسهولة ما عندي شي اخسره هذي المرة مستعد اسوي اي شي دون ادنى تفكير
وسكر المكالمة وراح فراشه ينام بس اي ينوم بعد مكالمة هذي الحشرة تجيه يتقلب قلوب قلوب يطحن في نفسه طحن يقول لو كان سوالها حد من الأول ما كانت تلعب معاه بهذي الطريقة بدون مبالاه ولا اعتبار لاي شي وقل القليل الاعتبار الانساني فقد اجمعت وكالت غوث وتشغيل العمانيين ان المواطن وكل مواطن يستحق رغيف خبز ..((آآسف هذا مقطع غلط بقوم أكل ورجعلكم يصرف الجوع يبهدل))..
......
......
......
((عدنا)) بدون مبالاة ولا اعتبار على قل القليل للاعتبار الانساني بس دايما الأنسان يطلع بأفكار غلط عن الأشخاص اللي حوله (((بطلع عن القصة وخبركم قصة حدثتلي عن الافكار في ناس حولنا وقصتي عن فكرت اللي حولي في انا شخصيا مرة من المرات في المدرسة جاني استاذ انا وياه كما تقول العلاقة مرة كول ما يعلمني لكنه ماسك النشاط اللي انا فيه جاني يوم من الأيام قالي ياعزيزي باغنك لما تتفيق او يوم تقدر تشرد من الحصة انا ضربته ذاك لفلاش وسويت أعلان للمعجون الأسنان وقلت خلاص فيه جديد في النشاط اكيد فزنا بشي أو أنا فزت بشي المهم سرتله بعد حصتين وإذا بي افاجئ بذلك المطب تقول كأني موستنج منزل الأرض وجاك مطب قدام دار العجزة أرتفاعة متر أكيد ما يبقى فيه شي يمكن الأريل ما يطيح غاوي الحكي قالي أن في ثلة من المعلمين تربو على أربعة يقولوا أنك انسان مغرور متكبر ما تعطي المعلمين طولة بالمختصر تشوفهم حشرات لكن الغم يوم قالي اني شخصية بالعموم إذا اطلق عليها صفة مختصرة اكون متكبر طاحت الأخيرة فراسي إذا أنا متكبر؟؟؟!!!ما لأني احب التواضع وكلام خرابيط مال كتاب الأسلامية لكني لوجيت اتكبر على ايش في النهاية انا انسان والانسان ما فيه شي يتكبر عشانه من راسه إلى اطراف صبوعة عيوب حاولت اشرحله الفكرة بس كلامه كان يقول ان انطباعهم الاول عني كنت متكبر برغم ان شهادته شخصيا تقول اني اقل من متواضع لاني اعرف رحم الله أمرأ عرف قدر نفسه فوقف عنده وإذا جيت تقول أنا أقل الناس مفاخرة بما عندي رغم أني امتلك بعض الأشياء الصغيرونة اللي اقدر اتمدحبهن لكن هذا ما طبعي اقولكم قنبلة تطحن بو يقول اني متكبر وتطحني بيولهم إذا كنت متكبر والسلام مسك الختام حرر هذا اللغط الفقير إلى ربه المسلم أبن المسلم ووقع في تاريخه وساعته تيت تيت تيت نأسف لأنقطاع الأرسال )))
إذا ما عجبكم اللي فوق عليكم بدلت ولا تخجلوا مني ...علي قام من فراشه وراح على مذكرات صفية وفتحها وبدى يقرا فيها يكتشف نفسه مثل ما يكتشفها قرى في صفحة ...
((كالعادة كلها متفرقات لا تنتج شيء حتى إذا اجتمعت ماذا اكتب عن اليوم صدقا لا أدري ربما سأكتب أني مللت جدا اليوم حتى بلغ الملل مني مبلغة عصرا إذ لم أجد أي شيء يملئ وقتي لم يعد التلفاز ذالك المخلوق المحبب إلى قلبي قمت لأصنع شي في المطبخ لكني وقفت عاجزة فجئة تركت ما في يدي من عجين وصعدت غرفتي وهنا جائني شعور غريب ...
ذلك الشعور الغريب..الدنيا سارت ببطئ كأني أتعمد ان تكون إنارتها خافته ربما لأن الشمس كانت تغيب ساعتها وذلك شيء أكيد لكن الأكيد أني كنت أنتظر شيء يأتي أحدا يدق الباب يقول أين صفية قلبا يدقا لي يدا تمتد لي لسان يحدثني واحادثه يسامرني واسامرة لا يتركني انام وان نمت اطل بوجهه في منامي حلاوة وعذوبة ليت امنيات الكثر لي عند كل دجنة ليل بأن أرى أحلاما وردية تتحقق منذ زمن عرفت لو فكرت في شيء واصريت على التفكير فيه قبل المنام سوف يظهر لي في الحلم وذلك حق لكن عمرها تلك الأحلام الوردية لم تظهر فقط أفلام الرعب تظهر عندما أفكر فيها قبل النوم ..
مختصر العبارات لا شيء يكتب أكثر مما كتب مساء النور لي وغدا سأقول لنفسي صباح الخير هذا هو التكرار الممل الذي يدفع للأنتحار..))
وحدة وألم وفي صفحة بعيدة عن هذي....
((ربما هي نكسة أخرى وربما هي أنتصار آخر لا أحد يعلم فكل الأشياء تبدوا في الحياة مستوية فيها بعدا واحد فيه نقطتين ليستا للبداية أو النهاية بل هي نقط مصيرية إما فرح وإما ألم وبين النقطتين تنبع البداية والظروف والقدر والأنسان ذاته يحدد إلى أي جهه سوف يحيد للألم أو للفرح ..
يبدو اني أخطئت التعبير في الأعلى فظهرت متشائمة عكس ما أنا فيه اليوم فهو أمتداد منذ أن عرفت علي وقاسمته الحب لا شيء على حاله يمكث طويلا فالأيام وأحداثها تتبدل سريعا اليوم أرسل لي صباحا رسالة قصيرة كالعادة في كل صباح وختلف الحال عصرا انا ارسلت له رسالة وبعد قليل بكل تأكيد سيتصل آه تتبعها آهات وأنفاس تنطق بكم حبه في قلبي ..
الرسائل بيننا كأنها أجزاء من القلب تمضي وتأتي بأسرع ما فيها وبأجمل الأجمل من الشعور تتلون احلاها هي التي تصالح قلبي حين يعتب وارقها التي تواسيني حين اتألم واحبها إلى قلبي رسالة لا تحوي أكثر من كلمة "أحبك" تبع من قلبه إلى قلبي..
كأنه زبد موجة الحب بيني وبينه صافي ودافق من محيط مترامي الأطراف لكن يجب أن أعلم أن لكل بحر مد وجزر ومد الحب أنا فيه الآن والخوف كل الخوف من الجزر ..))
وسار اليل ونجوم تمضي معاه وابن آدم يعيش تحت السما يتقلب مثل السفينة كل يوم في مينى وكل يوم في حال واحوال وسارت أيام وجدت أحداث وماتت أحداث اليوم بعد سبوع وكم يوم من الأمس أجتمع في الليل في بيت أبو عمار كل العايلة كان عندهم عشى عائلي حميم مثل ما يقل وبعد الخم جلسوا يسولفوا وبداية المواضيع زواج الشباب حان ويحتاجله تحديد موعد ...
عيسى : أنا ما عندي مشكلة اختاروا موعد مناسب لكم
عبدالله : أنا ما اقدر اطلع اجازة قبل ثلالثة أسابيع عندنا ظغط في الشغل اللحين
سيف : أنا مثل عيسى انتظر اليوم
أبو عمار : بعد شهر من اليوم زين
سلطان : الشباب ما عندهم مانع بس القيادة العليا يمكن تعترض
عمار : أي قيداة والشياب عندك
سلطان : الوالد وعمي على العين والراس بس العرس القرار الأخير فيه للحريم من آخر الكلام
أبو سلطان : قصده يقول شوفوهن إذا جاهزات
عبدالله : إذا ما مخلصات شهر قدامهن يرتبن أمورهن
أبو سلطان : أنته شماجك أيوافقوا ؟؟
عبدالله : وليش ما يوافقوا ...انته قول تم
عيسى : ليش مستعجل عبدالله
عبدالله : إذا علي أنا ما مستعجل بس الشباب الصغيرين عيسى وسيف خلاص ما يقدروا يصبروا
سيف : تكلم عن عمرك ما حد وكلك محامي عني
عمار : خليه يبغا يعقها في غيره
أبو سلطان : لا توخذونا بشراع ومجداف خلاصة العبارة خذوا في بالكم عرسكم بعد شهر من اليوم
ابو عمار : يوم الخميس بعد أربعة أسابيع ما بعيد يبغالكم تنبوا الناس ((تنبو ::تعزموا::تدعوا))
ابو سلطان : هذي انا اتكفلبها وسلطان وعمار يمسكوا ترتيبات ذاك اليوم الوليمة وغيره
عمار : حد يشقى وحد يفرح
سلطان : ولد العم ترانا نواحي نخطب ونتزوج معهم
أبو سلطان : عز الله اعتمدت عليك
سلطان : أفا الشيبه ولدك سبع ما طلبت شي إلا تم
سيف : تراك اختصاص في دهان السير
ــــــــــــــــــــــــــــــــــــــــــــــــــ ــــــــــــــــــــــــــــــــــــــــــــــــــ ــــــــــــــــــــــــــــــــــــ
[[[[/*****\الجــــــــــــــــــــــزء &الرابـــــــــــــــــــــــع/*****\]]]]
ــــــــــــــــــــــــــــــــــــــــــــــــــ ــــــــــــــــــــــــــــــــــــــــــــــــــ ــــــــــــــــــــــــــــــــــــ
.*.*.*.*.*.*.*.*.*.*.*.*.*.*..*.*.*.*.*.*.
ــــــــــــــــــــــــــــــــــــــــــــــــــ ــــــــــــــــــــــــــــــــــــــــــــــــــ ــــــــــــــــــــــــــــــــــــ
|><><><><>\\\\والأخــيــــــــــــــــــــــــــــ ــــــــــر///<><><><><|
ــــــــــــــــــــــــــــــــــــــــــــــــــ ــــــــــــــــــــــــــــــــــــــــــــــــــ ــــــــــــــــــــــــــــــــــــ

اتفقوا على كل الترتيبات لذلك اليوم السعيد علي جالس بينهم ساكت يشكي حاله لو ما بنت اللذينا اللي اللحين في لندن تسرح وتمرح وتشوف يرب النكادة كان معهم الحين عيسى يشوف عليه وحاسبه وخصوصا بعد ما صارت العلاقة بينه وبين كوثر اقرب حس ايش معنى تحب وفي لحظة ينسحب لبساط من تحت رجله عيسى ناوي يشغل علي مدير قانوني للمعارض ...
انفض المجلس ومن الصهيل عرف الجيران دون حد ينطق ان الزواج قرب البوس والاحضان والتبريكات تقول انه اليوم الزفة بس لها شهر من اليوم بعد ساعات من الحين بين سيف وندى ...
سيف : مبروك
ندى : الله يبارك فيك عقبالك
سيف : عقبالي تراني انا العريس ايش فيك تشكلي
راح عيسى في هذا الوقت عند علي يتكلم معه حاس أنه خارج عن سكان البيت قلبا وقالبا لما يجلس معهم إذا جلس يجلس جسد والروح في مكان ثانية دخل لعنده ...
عيسى : يمكن أجلس معك
علي : تفضل
عيسى : يمكن مستغرب أني أنا أجي وأجلس معك
علي : ما أخفيك هذا الشعور موجود
عيسى : أنا آسف
علي : على أيش
عيسى : على كل شي بدر مني أنا عمري يا علي ما ظنيت مجرد ظن أنك ما شقيقي ما خرجنا من بطن وحدة
علي : طالما هذا ظنك ليش تصرفك العكس
عيسى : أنا وأنته غنيين عن التبرير ...أفرض أني أنا أقول عن أقتناع أنك ما شقيقي من ينتبه لي ما حد حتى أنا نفسي ما أصدق ما أرضى الواقع يخالفني تذكر يوم كنا صغار لما نبغى بيسة من عند أمي ولا نبغى نسير مكان ماحد يجيبلنا الموافقة غير علي دلوع الماما
علي : أيام
عيسى : الله عليها من أيام طول عمرنا نبغى نكبر أتذكر لما أول مرة أشوف فيها الشنب يخط على وجهي ما مصدق أخيرا صرت رجال
علي : وكأنه الشنب علامة الرجولة تصدق وانا نفس الشي
عيسى : عاد كله ولا لعب الكورة كان فلم رعب ما لعب بس كنت تراك لعيب ليش تو ما تلعب مع الشباب
علي : لعيب على من عليك وسيف وخليل وأمثالكم يا رجال أنته أول لما تجلس حارس كان يصير مهرجان التسجيل للجميع فاتح نفق
عيسى : أنا ما أعرف حارس بس كنت راس حربة خطير
علي : وأنته الصادق راس كربه ((كربة :: الجزء الأكبر والمصل بنخلة من سعف النخيل ))
رن تلفون عيسى وما رد عليه علي ما سئل ..
عيسى : تراك السبوع الجاي بتبدأ داوم
علي : أنشاء الله خير
عيسى : عارف أنك ما هاين عليك تتقبل الوضع الجديد لكن لما تمر بموجه سايرها لا تعندها أتكسرك وصفية بكره أتنساها
علي : ما باغي أتكلم في هذا الموضوع
عيسى : أنته حر بس أقولك عيد حساباتك
علي : أنا من زمان باغي أسألك سؤال بس علاقتنا كانت ما تسمح بس اليوم أظن يمكن أسألك ... أنته تعرف بنت تسمى لطيفة
عيسى : لا من لطيفه هذي
علي : أنا أتذكر أنك ذكرت هذا الأسم
عيسى : لا مأذكر
علي : أنا أتذكر يوم ما رحنا نخطبلك كوثر على إذا ما خانتني الذاكرة
عيسى : ما أتذكر بس من هذي البنت
رن تلفون عيسى مرة ثانية ورن لحد ما سكت...
علي : عادي رد
عيسى : هذي كوثر ما عليه
علي : حطها في عيونك ولو غلطت في حقك أنته طلب منها تسامحك
عيسى : توصيني على زوجتي ؟!
علي : هذي أختي الرابعة قبل لا تكون زوجتك
عيسى : نزين أنا بخليك وكما قلتلك من السبوع الجاي خليك جاهز تراني في الشغل ما أعرف أبوي حقي أريده كله وحقك يوصلك كامل
ظحك وعلي ظحك في وجه وطلع من عنده راح لغرفته وتصل عليها ...
عيسى : هلا بأحلى من في الأرض
كوثر : هذي أنا
عيسى : عارف
كوثر : بس أنا ما أحلى من في الأرض
عيسى : من يقول العكس وهذي ما مجامله
كوثر : لا تظيع الموضوع
عيسى : أي موضوع ولا أنحرجتي .. بصراحة أنتي حلوة بشكل غير طبيعي وللأسف هذي من الأشياء اللي خلتني أحبش
كوثر : وليش للأسف
عيسى : لأني قلت جميلة بشكل غير طبيعي يوصل لدرجة العذاب
كوثر : تراني ما أحب المجاملات
عيسى : أنتي حره بس هذي شهادة مهنية
كوثر : مهنية على هذي الكلمة أقدر أقول أنك متخصص تشوف البنات من أحلى
عيسى : ساعات ما دايما
كوثر : وهذي الهواية ما زالت مستمرة لحد الحين؟؟
عيسى : مرات
كوثر : حبيبي هذي العادة نساها عشان ما تتعذب في حياتك معي فاهم
عيسى : وتصدقي أني أقدر أشوف بعد وجه الملاك اللي يكلمني تو وجه ثاني أنا مجنون أكون كافر بنعمة
كوثر : لسانك مع كل الناس فيه هذا الكلام
عيسى : لا هذا عرض خاص وحصريا
كوثر : أيش فيك تكلم جد شويه كله تعليقات وظحك
عيسى : مرتاح وفرحان أن موعد زواجي تحدد أيش باغتني أبكي
كوثر : والله ما مصدقه نفسي اللي صار معنا ينفع يكون مسلسل
عيسى : ما المهم اللي صار المهم أني الحين أقدر أسأل سؤال وأكون متأكد من الأجابة
كوثر : اي سؤال ؟
عيسى : تحبيني ؟؟
كوثر : أيش تتوقع ؟؟
عيسى : أنتي ردي أول بس لا تخذليني
كوثر : أحبك
عيسى : ما تصدقيني إذا قلت أني من أول ما قلتي أنك تحبيني عايش حياة ثانية كل شي صاير أحلى حتى علاقت مع الناس تغيرت
كوثر : بس أنته صاير ما تهم لما أتصلبك
عيسى : أيش صار ؟؟
كوثر : قبل شويه أتصلبك مرتين وما ترد
عيسى : كنت أكلم علي وما بغيت أقطع الحوار تعرفي كانت الأحوال متكهربة بينا بس حبيبتي بعد ما حبتني خلتني أصالح الدنيا
كوثر : لهذي الدرجة حبيبتك مأثرة فيك
عيسى : أنتي لو تعرفيها أتموتي فيها
كوثر : ما تخاف أعرفها وبصراحة هي قالتلي عنك كلام ما أقدر أقوله
عيسى : قولي ما أخبرها
كوثر : قالت أنها ما طيق تشوف وجهك تشوفك بعبع مثل الوحش
عيسى : لا تحاولي تفتني بينا أنا واثق أنها ما تقول هذا الكلام
كوثر : قالت هذا من زمان بس الحين ميته فيك تشوفك أحسن رجال في الكون حبوب ونفس الوقت تقدر تعتمد عليك
عيسى : ليش تخلي الغرب ينقلولي هذا الكلام وما تقولي أياه بنفسها
كوثر : لأنها تخجل يمكن
عيسى : فديتها لما تلقيها عطيها بوسه مني تمام
كوثر : ما أقدر
عيسى : ليش ؟
كوثر : أتزعل إذا عرفت أنك تكلم غيرها قالتلي أنها تغار عليك
عيسى : لا دامها تغار ما أقدر أزعلها أنا بسكر بس لا تخبريها أني كلمتش كله ولا زعلها
كوثر : ههههه
عيسى : ياربي بلبل يضحك ولا كروان يغرد
كوثر : نتكلم جد .. باغيه منك طلب
عيسى : عيوني
كوثر : شوف لعلي صرفة حالته ما تسر
عيسى : أنا بشغله معي يمسك الشؤن القانونية للمعارض
كوثر : سمعت بهذا الكلام بس أنا أقصد إذا تقدر تحصله طريقة يكمل تعليمه يكون أفضل ما تتخيل كيف يتمنى يكمل تعليمه العالي برى من يوم كان صغير
عيسى : توصيني عليه وهوه موصني عليش
كوثر : أيش قال ؟؟
عيسى : قال حط أختي الرابعة في عيونك لو غلطت في حقك أنته أعتذر منها
كوثر : طول عمره راعي شيمة واجب
عيسى : أنا فكرت في هذا الحل من قبل بس قلت دام الملفات تسكرت ما أفتحها مرة ثانية
كوثر : أنته قلت أن السبب عارض ما أنه شي ثابت في علي ولو بذلت شوية جهد على ما أعتقد أتقدر
عيسى : عشان خاطرك أحاول أشوفله بعثه وإذا ما قدرت حتى على حسابي الخاص بيكمل
كوثر : بس لا تخبره أنك أنته اللي ورى الموضوع لا يحس أنك صاحب فضل عليه
عيسى : هوه الكلام ما حد رايح يعرف أني ورى الموضوع
كوثر : شكرا حبيبي ما راح أنساها لك
عيسى : هذا أخوي تراه ما غريب
كوثر : عارفه أنه أخوك بس أنا حاسه أنه لو راح هذي البعثة كل حياته بترجع لسابق قبل لا يقبظوا عليه
عيسى : جيتني فكرة إذا قدرت بخلص الموضوع في هذولي اليومين حيمتلك علي معنا
كوثر : فكرة حلوة بس أهل صفية يوافقوا
عيسى : متأكد أيوافقوا ما تخافي
كوثر : تعرف كيف تكمل إذا جى مثل الأعتذار لعلي عن سجنه
عيسى : من الشرطة تعتذر مستحيل طلبي شي يمكن
كوثر : ما شرطه أنته دبرها وخليها رسالة كأنها رسمية
عيسى : بس هذا تزوير
كوثر : ما أعرف أحاول أفكر معك
عيسى : أيوه كذاك أبغاش فكري معي بكل شي
كوثر : أنا أعجبك في الخطط
عيسى : وحتى فكرة الأعتذار راح أشوفلها صرفة
كوثر : هههههههه
عيسى : ليش تظحكي
كوثر : جالك شفت مسلسل الرسوم المتحركة بنكي وبرين
عيسى : لا
كوثر : يا حبيبي هذولي فارين يخططوا يحكموا العالم واحد فاهم كل شي مثلك والثاني على باب الله مثلي
عيسى : يعني أنا فار
كوثر : ما أقصد
عيسى : عارف أمزح معك
وكلام لحد الصبح بينهم من سالفه لسالفه والكلام يجر بعضه صفية كانت جالسة لحالها كالعادة تفكر في علي وتقول فخاطرها اللي يصير شي متوقع جدا هيه عارفه أنها كانت تعيش في وضع غير طبيعي إذا أنكشف ما بيصير أقل عن اللي صار ...
بين يديها كان خاتم ذهب جابته عزة العصر وقالتلها أنها خلاص ما تحب تورط نفسها أكثر معها وعلي وقالت نفس هذا الكلام لندى لأن لو عرف هذي الرسايل والهدايا اللي تنقلها من علي لصفية والعكس ما رايح يصير خير لها ولهم وتشوف أن الموضوع واصل لحد لازم الأثنين يقتنعوا أن الأمل نقطع ومثل ما قالت ندى ما كل شي في هذي الحياة لازم يتحقق مرات نحس أن حياتنا مستحيل تستمر دون حاجة معينة بس الحقيقة أن الحياة تستمر وننسا شي كان أهم من روحنا في يوم من الأيام لأن مثل ما يقال كل وقت بآذانه كل مرحلة تكون عندنا أولويات يمكن كلها تكون في يدنا بس ماشرط تكون ...
جتها فكرة يمكن تكون أنتحار بس ما قادرة تفكر متملكتنها هذي الفكرة نزلت الصالة وتصلت برقم ورن في ظلام الغرفة ورن ورن بس ما في رد أصلها كان تلفون في وضع الصامت قامت من مكانها ورجعت غرفتها ...
بعد حوالي ساعة ونص قام علي لصلاة الفجر ومثل العادة شاف تلفونه لقا أتصال من بيتهم صفية جاينه ولام نفسه أنه حطه في وضع صامت ما في يده إلا ينتظر تتصل مرة لذلك حط التلفون وراح يصلي الفجر في المسجد وحاول يكون طبيعي بين الناس رغم أنه يفكر في صفية لدرجة أنه يسأل نفسه مرات أنا أفكر في أيش الحين وما يلقا في نفسه جواب إلا صفية دون تفصيل أكثر كل الأفكار تتراجع قدام هذا الأسم في باله ..
علي : صباح الخير
عيسى : صباح النور
علي : أنا رايح عند ناديه أتريق إذا تسير معي خلا
عيسى : أنا ما أقدر باغي أطلع مسقط بعد شويه عندي شغل سلم عليها
كانت الساعة على الثمانية وربع ..
طلع عيسى لعند أبوه وأمه وصبح عليهم وقالهم أنه طالع مسقط عنده شغل أبوه قاله يشوف أنه عنده فكرة يوسع البيت وباغنه يهتم بهذا الموضوع على أساس أنه يعرف في مواد البنا يعني يفهم في هذي السوالف وأكد عليه أن الوقت يمضي بااقي أقل عن شهر ...

OmanI-CooL 	14-07-2012 08:52 PM
رد: رواية تيارات الحب / بقلمي

خرج من عندهم وراح لغرفته بدل ملابسة وستعد وطلع ...
رسل رسالة ...
((أنا طالع مسقط عشان موضوع أمس))
((متريق))
((لا بكل شي في الطريق))
((تعال عندنا تريق ومرة وحدة وصلني في طريقك الدوام))
((نزين بس خذي في بالك ما أقدر أتأخر))
أما علي راح لعند أخته ودخل حصلها توها جالسه تسوي الريوق جلس معها في المطبخ ...
نادية : مو علومك ؟
علي : الحمد لله
نادية : الحمد لله على كل حال
علي : تحدد موعد زواج الشباب بعد شهر
نادية : خبرتني ندى
علي : بتوفيق
نادية : ما تحس عيسى متغير هذي الأيام
علي : أوه عيسى منقلب حاله الزواج بيغيره كثير وللأحسن
نادية : لو تشوفهم يوم الملكة ما تصدق لا كوثر باغيه تشوفه ولا هوه باغي يشوفها
علي : بس الحال الحين تغير أحسهم مرتاحين لبعض
نادية : تستحق كوثر
علي : هين زوجك ما أشوفه ولا حسون
ناديه : زوجي رايح الشغل وحسون راقد أمس طول الليل يصيح
علي : ما وديتوه المستشفى
نادية : ما لدرجة أنه يحتاج مستشفى
علي : الصغيرين مسؤلية أحس مالازم من أول الزواج تجيب أولاد
نادية : صح مسؤلية بس متعة
نتحول من عندهم ونسير لحد بيتهم كوثر بيت عم عيسى ...
عبدالله : الشمج يا مرحبا بس هذا وقت زيارة ؟؟
عيسى : لا تحاول تراني ما أقوم من مكاني ولا ما باغين تريقوني
عبدالله : لا ما نقدر ما نريقك دام مرضاي عليك
عيسى : الله يدوم الرضى
عبدالله : هذي الكشخة بس حال زيرتنا وا ساير مكان
عيسى : رايح مسقط
دخلت كوثر بصينية الريوق ...
كوثر : أنا أسير ألبس
عيسى : لا تتأخري
عبدالله : أيه تراها بعدها في بيتنا هين سايرين من الصبح
عيسى : ما سيرين مكان عمي بوديها شغلها في طريقي
عبدالله : خذيتي الأذن من أبوي أول
كوثر : عادي ما يقول شي
عبدالله : لا ما شي ما يقول روحي خبريه
عيسى : معه حق روحي قوليله
كوثر : نزين بس تريق
عبدالله : وبنسبة لي أنا أكل معاه ولا هذا محضر خصوصا لشمج ... أنا أقول ليش كوثر تطبخ من الصبح تراها هذي ما تعرف تسوي شي كل الشغل طايح في راس أمي
عيسى : ما مشكلة
عبدالله : أنته حر
طلع الأثنين مع بعض مع توبيخ ((حلوة توبيخ هذي )) لكوثر من أمها لأنها زودتها شوية بس يالله ما شي بد منه هذا الكلام تحركت الأيام يومين وثلالث وأربع ما شي يجد على الساحة والحال نفس الحال الكل ملتهي بترتيبات الزواج وخصوصا الحريم أو السيدات لأن كلمة الحريم صارت تزعج المرأة برغم أني شخصيا ما أستعملها لغرض خارج عن الأشارة أنها أنثى بعضكم يقول أيش فيها بس الحال تغير لازم نتغير معه وبعدين كلمة حرمة صارت تاخذ عند الرجال معاني مالازم تكون فيها المهم في الحديث ودون آراء سياسية أن الكل في حركة ما عدا أثنين علي وصفية ونقدر نقول علي تغير بعد حاله بعد الشغل مع أخوه في كم يوم الماضيات كان يعتقد الأمر معقد بس الأمور سهله يمكن لأنه ذكي يستوعب ويمكن لأن الشغل بالأصل بسيط ربك أعلم ..
كوثر كانت مع ندى في السوق ومعاهم ربى وسلطان ...
ربى : ما خذيتن من هذا
كوثر : هذا ما الموضه الحين بنشوف حاجه أحلى
ربى : ليش بعد هذا فيه موضه
سلطان : أنت أتقيمن نقاش فكري عشان علاقت ملابس
ندى : بالأصل ما من الأغراض علاقات الملابس
كوثر : جعت تراني ماشي يتاكل في هذا السوق
هذا السوق يسمى سوق مطرح وما في عماني يحمل الدم العماني ما يعرفه سوق تراثي روعه ما أقدر أقول الاجمل على الأطلاق في فئته لكنه جميل وتراثي لكنه ما متحف الحركة فيه حقيقية الناس البضائع البائع المشتري المفاصلة وكم آخر وهذي وحدها قصة يمكن يبدا السعر 4 ريال تنتهي بنص ريال أنته ولسانك وما حد خسران ...
بعد نص ساعة في المتنزه القريب(("متنزه كلبوه"..إذا ماخانتني الذاكرة)) من السوق جابوا أكلهم وكان الوقت داخل على خمسه ونص مغرب الجو بدى يبرد والبحر يسحر الألباب مثل ما يقولوا رن تلفون ندى ..
ندى : هلا
سيف : وين الحين
ندى : جالسين نتغدى فمطرح
سيف : قولي نتعشى
ندى : تو خلصنا من مطرح يمكن نمر كم مكان بعدنا
سيف : عادي ولو ترجعوا الصبح ما أنا أسوق أطيح في الفقير اللي مودنكم أعرفكن ما تشبعن من شي يسمى سوق
ندى : نزين الحين مع السلامة
سيف : حياش
ندى : مع السلامة
قبل لا يخلصوا بشويه شافوه هذا المخلوق طال براسه من بعيد ما حد غيره هوه المقيم هنا في مسقط ولذلك ما حد يشوفه في القصة إلا مرات ...
سلطان : وعليك السلام عبدالله من خبرك أنا هنا
عبدالله : هذا بعده سؤال !!! ... وهي البنت من تكون نسيت
كوثر : أنا قلت إذا صار شي أستقوا بأخوي من شر الثلاثي اللي معي
سلطان : أفى وين راح الثنائي ولا الزواج بيفض الشراكة الأستراتيجية
عبدالله : هذي الشراكة صعب تنفك مثل علاقة إمريكيا بإسرائيل
كوثر : وعاد من منى إسرائيل
ندى : أكيد ما أنا
كوثر : ولا أنا
ربى : أنتن مع بعض أمريكيا ما شي مشكلة
ندى : يالله شي أحسن عن ماشي
كوثر : أنا ما يلي في السياسة
ندى : طبعا ما الأخت من الهلال الأحمر الذين يحترقون كشموع من أجل المرضى
عبدالله : إلا مستشفيات عمان أحلى جراجات في العالم
كوثر: يقال شاعر الحي ما يطرب لو أن هذي المستشفيات في نيجيريا مثلا لكنت أنته أول واحد تمدح فيها
عبدالله : عمان ما تقارنيها بنجريا قارنيها بدول أحسن بكثير
سلطان : هوه الأمر ما يخلى من الغلطات الطبية بس الحال على ما يرام
ندى : الحال على ما يرام كأنك تقول الأمن مستتب تقدم نشرة الأخبار جالس ؟؟ كلمنا عماني عادي خليك إيزي
ربى : يعني إيزي عماني
ندى : إيزي لفض مستعمن
كوثر : الشيمه أبن دريد أسكت يسدها اللغة من قواعدك اللغوية الفذة
وهم ياكلوا من موضوع لموضوع حال أي حديث ما تعرف وين يبتدي وين ينتهي ..
ندى : حرمتك متى تكلمنا كما الخلق
عبدالله : أيش سالفة صاير شي بينكم
ندى : لا ما صار بس أحسها ما أجتماعية أكثر من مرة أتصلبها ورسلها رسايل وهيه ما معطتني وجه ما أعرف ليش
كوثر : طبيعتها كذاك لحد ما تتعود بعدين بتعجبش سئليني عنها
عبدالله : يوم تجي بيتنا شتغلي عليها خليها أجتمعية على كيفش بس ما تسويها نسخة منش العايلة ما تستحمل
سلطان : أقدرلك شعورك الأنساني حاس بمعاناتي
ندى : أي معاناة أيه ركز
تكلم كوثر ..
ندى : هذا الحلف الثلاثي؟؟ هذا العدوان الثلاثي
ضحك الكل وقطع ظحكتهم تلفون كوثر ...
ربى : سلطان روح آخر المنتزه واتصل بي
سلطان : أنشاء الله من عيوني هذولي الثنتين ما أحسن منك تراه
عبدالله : على زمانكم ما شي هذي الأمور
سلطان : الله يرحم زمانا أول يوم أروح عندهم في الخطوبة لحد مرتز وسطه بينا كلمتين على بعض ما عرفت أقولهن ... تذكري يوم اتصلت على تلفون بيتهم وردت علي أمها وصار موال كبير وعريض تقول كأني كفرت
عبدالله : ههههههههه
ربى : تصور أني أنا رديت كنت أقدر أقول شي كلمة ما تطلع مني
كوثر : أقوم أرد ورجعلكم
ندى : تكلمي هنا
كوثر : كيفي
سلطان : ترانا رايحين
قامت ولا على بالها لقدام البحر ...
كوثر : مسى الحب
عيسى : مسى الفل والورد ... وين تو
كوثر : بعدنا في مطرح
عيسى : ما شتقتيلي ؟؟
كوثر : لا
عيسى : يا خسارة وأنا محاتي هذي الأيام اللي تمر وما أشوفك فيها
كوثر : زعلت ولا أنصدمت
عيسى : الثنتين
كوثر : ايش رايك أني أحبك
عيسى : تحبني وما شتاقيلي ما راكبة
كوثر : أشتاق للي أنساهم أما اللي على البال دايما ما اشتاقلهم بس أتوله عليهم
عيسى : ذكرتيني بمحمد عبده ((غنى)) دايم على البال
كوثر : الله على الصوت بس لا تغنيلي دايما
من بعيد سلطان ينادي ::يالله خلصينا الأخت جوليت أنا بس أبغى أعرف هذا الحب اللي نزل فجئة للأخ عيسى من وين
عبدالله : كوثر تراش مصختيها هنا ينتظروش وأنتي داقة سوالف
رجعت لعيسى ...
كوثر : سمعتهم فضحوني بين الخلق كأن المكان حالهم وحدهم
عيسى : هههههه جلسي لا تروحي عصبي بسلطان شويه
كوثر : لاه أعصب بسلطان؟؟ .. لا ما أقدر لا يبدني من الطيب نصيب هذا أخوك عمي الثاني
عيسى : الحين بقول باي يعني
كوثر : بل إلى لقاء آخر قريب بأذن الله
عيسى : نعم أميرتي الحلوة سيكون لقائنا قريب جدا جدا
كوثر : نقلبت إلخندرو مال المسلسل المكسيكي
عيسى : ههههه لا تسوي سالفة لا تتأخري عليهم ما حلوة في حقنا
كوثر : أمرك
عيسى : بس قبل لا تسكري عندي خبر بس أخليه مفاجئة لبعدين
كوثر : قول أيش الخبر
عيسى : بعدين بخبرك
كوثر : دام بعدين ليش قلتلي
عيسى : أشوقك
سلطان من بعيد :: خلي يجي يشلش من هنا لأني أنا ما أنتظر حد إذا وصلت السيارة وما كنتي موجودة شوفي تكسي
عيسى : سيري بسرعة تراه يسويها
كوثر : باغيه أعرف الخبر
عيسى : قلت بعدين يعني بعدين والحين سيري بسرعة
كوثر : يالله باي
سكرت التلفون وراحت والكل في السيارة جالسين ينتظروها وكل واحد ثاير بركان في وجهه ..
ندى : لو جلستي الجو رومنسي البحر والغروب شي روعة واللي ينتظروش ما عليهم
ربى : كم مرة أتعيش الخطوبة خلوها تفرح
سلطان : أنا عندي أقتراح لزوجتي العزيزة لو تروحي بيت أهلش كم سبوع ونسوي مثلهم على شويه اتصلت
ندى : وليش صعبه تقولها كلام حلو وهي قدامك
ربى : من قال ما يقولي
كوثر : يا ربي سلطان تحب ... غير اللي يحبوا شوفي وجهه
سلطان : أنا قبل لا أرتكب جريمه هذي حد يسكتها
ندى : ربى أيش أحلى كلمة قالش اياها
سلطان : شكلها بتصير مذبحة اليوم
الهدف واضح طبعا من كلامهم ينرفزوه نجحن مرة ومرات المحاولات بائت بالفشل الذريع أما عن الفشل الذريع والمدوي فهو على بعد 250 كيلومتر أبعد أو أقرب في بيت جيرانهم بنت تسمى صفية لسان حالها يغني عيضة "جالس لحالي ولحالي ..هدني الشوق وذكرتك..يعني معقولة يغالي..كل هذا ما وحشتك..غيبتك طالت ليالي..عسى خير وعذرتك ...بس خوفي وكل أنشغالي ... دون ما أشعر جرحتك" بس المقطع الأخير معكوس بديت تحس أن علي تخلا عنها وراح لحياته ونساها بعد ما سمعت أنه عادله كم سبوع في في مسقط يشتغل وما يجي البيت ولا حاول يتواصل معها بأي شكل من الأشكال قالت في خاطرها :: أنا أيش سويت بحياتي كنت مرتاحة وما علي هم ايش دخلي بالحب هذا هوه يعيش حياته ولا هامتنه ... بس هوه يشتغل عشاني أكيد ما معقولة علي ينساني ...ليش بس يا علي كله منك لو ما قبظوك الشرطة ذاك اليوم كنا تو مخطوبين لبعض وما بعيد يكون زواجنا معاهم أيش سويت يعلي ؟؟ ... أنا لمتى أجلس كذك حياتي متوقفه أنتظره
شافت الخاتم في صبعها ...
صفية : جبت الخاتم وما جيت ايش فايدة الخاتم من دونك
فصخته من أصبعها وحطته داخل درج تسريحته يمكن خلاص تعبت من الأنتظار وما شي جديد تنتظر من للأسف اللي تنتظره راح يكمل حياته وهيه لازم تسوي مثله ما تتعلق بوهم وخيال يسمى الحب واللي كان مجرد فترة حلوة نتذكرها ونقول الله على ذيك أيام كانت مليانه حب كانت غير مثل جده غير في الصيف ههههههههه ..
علي يفكر فيها خايف لاحد يتقدملها وأخوها ينفذ الشق الثاني من وعده ...
على بكرة الصبح أتصل عيسى بكوثر ...
كوثر : حبيبي ما عارف أني راجعة أمس متأخر ليش متصل من الصبح
عيسى : ما حابه تعرفي أيش الخبر
كوثر : لا ما باغيه الحين باغيه أنام
عيسى : نوم الهنا آسف لما تنهظي تصليبي
كوثر : مع السلامة
وسكرت التلفون ورجعت نامت راجعين الساعة ثلاثة مفترين على أسواق مسقط الداخليه والخارجيه ونص اللفة ما على شي لا يعجبهن العجب ولا الصيام في رجب ...



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ


علي في الشغل مع موضف خبير في الشغل جنسيته سوري ...
مصطفى : مثل ما شفت هذا شغلنا مابه أي تعب
علي : بس أنته وين بتروح
مصطفى : لا تخاف أستاذ عيسى عين الله حوله وعلى شغله كبير وأنا أعرفه ما بينسى حدى
علي : إذا صار عليك أي شي أنا تراني موجود
مصطفى : أنشاء الله أشوفك على خير
وطلع من عنده الأمور صارت بسرعة تسلم أدارة معرض ما كبير بس شغال على الآخر وفيه شغل ممتاز ما عرف بمن يتصل ودون ما يحس راح لرقم غير كل الناس وكان يريد يتصل بفاتك لما حس على عمره خفت فرحته بس واساه المستقبل الجاي ...
علي : تعال شوف ربيعك وين جالس
فاتك : هين في كرسي الأعدام
علي : سير زين ما عندك كلام أنا الحين جالس بصفتي المدير
فاتك : وين
علي : هنا في معرض مواد البنا اللي خبرتك عنه
فاتك : انا من باكر جاي حجزلي وظيفة معتبره
علي : لا حبيبي جيب خبرة في مجال العمل قبل بعدين تعال ايش قالولك وزارة الشؤن الأجتماعية
فاتك : عندك أنته الخبرة
علي : بهذي المناسبة أنا عازمنك على عشى
فاتك : أنا في بيتنا ما فمسقط
علي : تواحي تجي
فاتك : زين ذكرتني صاحب الشقة اللي كنا مستأجرينها يقولي باغي يأجرها وإذا كنت أنا ولا أنته له رغبه فيها بيبدينا
علي : خلاص خبره أن بسكن فيها
فاتك : تمام
علي : كيف أتجي اليوم
فاتك : لا اليوم ما أقدر عندي أرتباطات عائلية
علي : كبروا الصغيرين
فاتك : سير لعب ما حد غيرك طفل
علي : بسكر أنا الشغل ينادي المدير يخلصه
فاتك : حق أخوك في رقبته ما حد قاله يستبلابك
علي : هههه حياك بس باكر تعال
سكر المكالمة والساعة كانت على حدود 11ونص وتوها كوثر قايمه من النوم خذت دش وتريقت وجلست مع أمها شويه بعدين قامت تساعدها تسوي الغدى ونااسيه موضوع عيسى وسط رايحة الغدى تذكرته ..
كوثر : هلا آسفة نسيتك
عيسى : ليش تعتذري عادي عندش
كوثر : ليش كلامك متغير
عيسى : سمعتي اسلوبك الصبح كنتي مستفزة
كوثر : والله ما قصدت دون تفكير كنت تعبانه ونفسي أنام أكثر من أي شي ثاني
عيسى : شي أسلوب أحلى كنتي قادره تستعمليه
كوثر : عيسى والله العظيم أني ما قصدت ليش شال فخاطرك
عيسى : من قال شال فخاطري
كوثر : كلامك
عيسى : يمكن
سكتت وما تكلمت مدة ...
عيسى : وينش
كوثر : أسمعك ((كان في صوتها لمسة بكى))
عيسى : أنتي تبكي ... أنا اعاتبش ما أكثر
كوثر : ما أبكي
عيسى : بس متأكد أن عيونش تو بيدمعن
كوثر : أنته بادي تتغير
عيسى : كم مرة قايلك شلي ذا التفكيرمن بالك أحس مرات من كلامش أنك تتهميني بالخيانة من الحين
كوثر : أنا
عيسى : ما موضوعنا هذا تو همي هذي الدموع اللي على الباب دوم ما أقدر أقولش كلمة إلا نزلات
كوثر : عارف اني ما
دخلت أمها كانت طالعة تشوف من على الباب ...
كوثر لأمها :: أنا طالعة فوق الغدى ما باقي عليه شي
وطلعت وقفلت الباب ورجعت لمكالمتها ...
عيسى : زين طلعتي عشان تتكلمي براحتك كملي كلامك
كوثر : تاريخ حياتك ما يطمني دايما متقلب من حال لحال خايفه اليوم تحبني وباكر
عيسى : أيش يطمنك ؟؟ خبريني وأنا مستعد أسويه الساعة
كوثر : ما أعرف ... صورة دايما تجي في بالي أنك أتروح وماترجع
عيسى : هذا الشك خيفان يدمر اللي بينا
كوثر : ... أيش كنت باغي تقولي
عيسى : ليش تغيري الموضوع
كوثر : ما باغيه أفكر فيه عشاني غيره
عيسى : غالية وطلب رخيص ولا الموضوع مهم جدا وما يتغير بهذي السهولة هذي حياتنا ... أما عن الموضوع أكيد ما شفتي جريدة اليوم
كوثر : أيش فيها
عيسى : نازل أعلان أن جامعة إمريكية طارحه بعثه
كوثر : فاهمه نص الكلام
عيسى : هذي بعثة علي
كوثر : كيف
عيسى : كيف هذي شغلتي أما الأعلان شكل لا أكثر عشان علي ما يحس بشي
كوثر : أنته تسوي كل هذا لعلي ليش عشاني ولا لأنه أخوك
عيسى : عشان أرضيك
كوثر : ... أنا يوم قلتلك أني أحبك كنت عارفه أيش معنى هذي الكلمة ولحد اليوم أحبك وأعرف معنى هذي الكلمة لكن مرات أحس بأشياء أقدر أخبيها عنك بس أرتاح لما أكلمك
عيسى : أنا ما يزعحني كلامك تزعجني دموعك
كوثر : ما كنت كذاك بس لما تمتلك شي غالي تخاف تفقده وهوه في يديك تبكي على أحتمال تفقده
عيسى : أنا دامي حي فأنا معك لحد ما الله ياخذ أمانته
كوثر : لا تجيب طاري الموت لا تفاول على عمرك
عيسى : شاك أن الدموع بتنزل بعد شويه صايره مثل الأطفال
كوثر : خلاص أوعدك أحاول أتغير
عيسى : لا تتغيري خليش طبيعية ... ما خبرتيني أيش صار امس
كوثر : هههههه ظحكتني وما باغيه أظحك .. سلطان أمس شويه ويقتلنا أنا وندى واصل حده حلف ميودينا حنوه الثنتين مرة ثانية مكان
كملوا كلامهم لكن في شي مهم جدا قالوه في وسط الكلام علي البعثة جت كيف الأمور بديت تنحل صفية بترجع لعلي وعلي يطلع البعثة ويتحقق كل شي بهذي البساطه هذا بعدكم لو كنتوا تشوفوا مسلسل مصري يمكن بس هذا مسلسل خليجي بتكنيك سوري يعني الأحداث تعرف من وين تبدي وتعجز تتنبا بالأحداث فيها قدرة درامية غير طبيعية ما كتابتي طبعا أقصد الحلقات السورية ...
ساعة أربعة أتصل عيسى بعلي يكمل خطته ...
علي : شكرا عيسى ما قصرت
عيسى : هذا شغل مؤقت لا تفرحبه أنا ما مستعد أضحي بشغلي في يديك وبعدين أنته وراك دراسة عليا تواصلها
علي : أي دراسة عليا
عيسى : اليوم ما شفت الجريدة شي جامعة أمريكية طارحة بعثة في تخصصك وبمؤهلاتك
علي : عارف أيش صار بشهادتي
عيسى : أنته روح قدم ولا أقولك وين حاط شهادتك أنا أقدمها عنك أنا جاي بكره على الكثير مسقط
علي : عندك في الكبت وتحصل صور من الجواز والبطاقة أظنك أتحتاجلها
عيسى : سلم
علي : وعليك السلام حياك
طلع عيسى من الصالة وراح الحوش عند أهله متجمعين يسولفوا ويتقهويوا وفي هذي اللحظة دخل سلطان كان رايح مركز الولاية يجيب أغراض ومر على البريد يشوف إذا الفواتير واصلات حصلها وحصل رسالة لعلي ...
سلطان : هذي الرسالة حال علي افتحها
عيسى : أفتحها يمكن مهمه
سلطان : على قولك
فتح الرسالة وما مصدق أيش يقرى هذي ما صارت ولا تصير ..
سلطان : هذي مزحة أكيد حد من أصدقائه مسونها
أبو سلطان : خير
سلطان : علي
ام سلطان : تكلم ماله
عيسى : جيب أشوف
خذ الرسالة وقراها وبان عليه الاستغراب برغم أنه هو اللي مسونه وحاطها بأيده في البريد ..
عيسى : ما معقوله هذي الرسالة من الأدعاء العام فيها إعتذار لعلي عن القبض عليه ويقولوا أن الموضوع كان بالخطئ
ندى : بالخطئ بعد ما ضيعوله مستقبله
ناديه : أنا ما فاهمه هذي الرسالة أيش أهميتها أنته تروح تقول لناس شوفوا هذي الرسالة علي ما سوى شي هذي وجودها مثل عدمها
سلطان : يمكن بس ما تقولي مالها فايده تكفينا حنوه أهله تزل شكنا وحيرتنا
ندى : بس غريبه إعتذار ما داخله فراسي
سلطان : ولا أنا
عيسى : ليش ما مصدقين أنتوا تعرفوا شغل المحاكم والشرطى
ندى : لا لكن كل شي بالعقل
عيسى : انتي قولي بالعقل أيش أيسوي علي
وخذت الرسالة زخمها ونتقل من البيت لحد البيوت المجاورة مثل مابغى عيسى لحد ما وصل الخبر لبيت أهل صفية ولصفية شخصيا من لسان للسان ومن أنسان لأنسان ..
صفية : ما معقولة أنا أحلم ...هذي أكيد
علي : ما معقولة هذي أكيد كذبة
ما كان الحوار بينهم جملة صفية في مكان وعلي وكلامه في مكان ثاني وحتى القصد مختلف علي ما كان مستغرب من الرسالة الأعتذار لأنه ما مصدقنها للسببين ما شايف الشي الثقيل اللي يخلي جهاز مثل الشرطى يعتذر والسبب الثاني أنه عارف ليش صار عليه كل اللي صار ...
جى لعلي أتصال الصبح من عيسى وخبره أنه حصل على البعثة وستغرب من السرعة ويعرف أن مثل هذي البعثات تحتاج مقابلات شخصية والأمور ما بهذي السهولة دخل في قلبه الشك تجاه عيسى فيه شي غريب يعرف أشياء وهذي اللفلوس والبعثة في سرعة البرق ورسالة الأعتذار أكيد في شي ورى كل هذي الأمور ...
كان اليوم خميس وباقي على العرس سبوعين لا أكثر وعلي باقي على سفره ثلاثة أسابيع متجمعين على الغداء في البيت وكان غدى عائلي من زمان ماصار كل الشباب موجودين تحس أن البيت حي والبيت من غير صغيرين أو أطفال ما ينداس بس لما يكونوا موجودين ينقظلك قرون هذا شالينه وهذا مخلينه وأول ما يبغبوا عنالبيت ينقلب مقبرة تقول ياليتهم هنا هم وربشتهم ...
بعد الغدى ...
عيسى : أنا عندي أقتراح وليتكم توافقوني عليه
أبو سلطان : تفضل
عيسى : بما أن علي طالع برى لبلاد يدرس ويجلس كم سنة أنا أقول زوجوه أحسن حالنا وحاله
سلطان : ما فهمت ؟؟
عيسى : الحياة في أمريكيا فيها مغريات والنفس ميالة إذا راح هوه متزوج الحرمة أتضبطه
سلطان : ما يقدر يتزوج وتروح معه يبغاله فلوس
عيسى : يخطب تو وبعد سنة على الكثير ينقل يكون قدر يلقاله صرفه هذا إذا حب تسير معاه
أبو سلطان : تكلم علي ما لك ساكت تراهم يكلموك
علي : مو أقول
عيسى : ما تقول شي قول موافق
علي : بس
سلطان : لا تبسبس
عيسى : نروح نخطبلك
علي : ليش مستعجلين على زواجي
أبوسلطان : تو ليش مستعجلين وقبل قاصر عن تموت باغي تتزوج
سلطان: أنخبر الوالده تلقالك بنت الحلال وتمتلك مع الشباب
عيسى : البنت موجوده .. صفيه
أبو سلطان : شوفوله وحده غيرها وخلوا بنت الناس في حالها وبعدين بو سويوه حيانها ما ينزل في ميزان هم يوم فظوا خطوبته ما سئلوا وخذوا بكلام الناس
عيسى : هوه يتزوج حيانها ؟؟؟
سلطان : راي أبوي ما غلط لكن بعده هوه باغي البنت
أبو سلطان : وأنته مورايك ؟؟
علي : راي من رايك
عيسى : وافق شوفه مخجل يقول
أبو سلطان : أنا حاس أنه مستوي شي من وراي وما بغين تخبروني
سلطان : خير أيش مستوي ؟؟
أبو سلطان : علي أنته بينك وبين هذي البنت شي
علي : لا ما عرفها
أبو سلطان : .... سلطان ؟؟
سلطان : نعم
أبو سلطان : خبرني
سلطان : عن أيش ما أعرف شي صار
أبو سلطان : حد يقولي منكم ليش باغين تخطبوا ذي البنت بذات مرة ثانية
عيسى : ...
سلطان : ...
أبو سلطان : اليوم مالكم وقفه منذى المجلس لين ما حد يخبرني مو حاصل
علي : أنا أخبرك
عيسى : سكت
أبو سلطان : خليه يتكلم وعن حد يتكلم منكم .. قول ؟؟
علي : كلكلم تسئلوا ليش قبضوا عليك الشرطة وصارت كل هذي النجرة في حياتك .. أنا ما أقول اللي صارلي من صنع يدي أو من فعل ناس ثانين ضروني ما أعرف أنا نفسي ما مصدق شي ... تسألني مو بيني وبين صفية بينا الأحترام والمودة والنية الصادقة أنا كنت أكلم صفية قبل لا أخطبها
أبو سلطان : من أي نوع الكلام ؟؟
علي : عذرني أقولك دون تحديد البنت كانت مؤدبة ولو ما عارفه اني صاادق في كلامي معها واني رايح اخطبها ماردت عليي
أبو سلطان : وانته هذي اخلاقك تكلم بنات الناس انته العاقل
علي : أحكم علي بعد ما أخلص .. في الجامعة بنت من بنات الهوامير بنت لعابة صار بينا سوء تفاهم كبير لأني مارظيت على صفية
سلطان : وأيش دخل صفيه ببنت الجامعة
علي : هذا تقدير ربك شي ما يصدق المهم أنها شافتني متمسك براي بغيت تعرفني أنا أبن من وهيه بنت من وصار بو تعرفوه
أبو سلطان : تو مو هذا الكلام ؟؟
عيسى : ما أظن علي يكذب
سلطان : بس ... ما أعرف مو أقول
عيسى : أقول الوالد خلي علي يخطب صفيه وتنحل كل هذي المشاكل
أبو سلطان : أبدا ما يتقرب منها شبر لا يخطب ولا يمر من قدام بيتهم بنت تكلم ولد ما يخصها ولا تخصه ما تعرف ايش تسوي بو ما تراعي الأدب مرة تنساه دوم
سلطان : أنا عاطي منصور كلمة
أبو سلطان : ومن هنا الآب أنا وأنته ؟؟
سلطان : وتاج راسنا
أبو سلطان : وأنا قلت يشوف وحده غيرها إذا له رغبه
وقام من عندهم وراح داخل ...
سلطان : هذا اصح أنا يمكن تغاظيت عن هذي النقطة متعمد لما شفتك مصر عليها لكن تبقا الأصول أصول
عيسى : ما تكون عليه وأبوك ... بعدك كلمه مرة يوم يهدى ونشاء الله يوافق
سلطان : ويوم هذا الفلم الهندي كان سبب حبسك هذا الرسالة بو جات مو معناها
علي : ما أعرف أنا وحدي ما فاهم شي
وما حد فاهم شي غير عيسى في هذى البيت وما حد فاهم عيسى غير كوثر وما حد شاك أن عيسى يعرف شي غير علي وكل من حول علي ما عارفين أيش صار وكلهم في دومة شك وجهينة اللي عندها الخبر اليقين كما تقول العرب((وعند جهينة الخبر اليقين)) ما جات وخبرتهم ...
ندى لها أيام ما شافت كوثر لأن الثنتين ممنوع يزورن بعض في هذي الفترة لا لسبب لأن هذا البيت بيت العريس لثنتين ...
ندى : ليش ما تسئلي عني
كوثر : عارفه اني مشغولة
ندى : مشغولة لدرجة ما قادرة ترسليلي رسالة تسأليني عن أخباري
كوثر : آسفة قصرت في حقش في الفترة الأخيرة
ندى : من يوم رايحين مطرح ما شتفتش
كوثر : تسير الأيام تصدقي ما حسيتبها
ندى : نطلع اليوم العصر نمشي الوادي من زمان مارحت
كوثر : تم
ندى : برلنلش وطلعي بعدين
كوثر : تمام
صفية ما نسيت علي بعده في بالها يجي طيفه لكن ما بذاك العنفون والحضور الدايم حاولت تقنع نفسها أن علي خلاص لازم تعيش حياتها وتكملها من غير علي ..
صفية : من جاي اليوم عندنا
أم منصور : جايه خالتش وولادها
صفية : يباتوا هنا ؟؟
أم منصور : ما عرفهم بس عسى يطيعوا يباتوا بدل سيرت الليل
صفية : جايه جميلة معاهم ؟؟
أم منصور : أظنها

OmanI-CooL 	14-07-2012 08:55 PM
رد: رواية تيارات الحب / بقلمي

سؤال صفية ما من شوق وحب لبنت خالها كانت تستكاودها ((يستكاود::يستثقل::لا يرتاح)) ما تدانيها بنت شايفه نفسها وكل العالم من دونها تراب ما تشوف حد كامل في هذا الكون غيرها ...
عيسى حياته في عينه آخر حلاوة وأنبساط وعنده أقتناع أنه سوى لعلي كل اللي يقدرله ولازم علي يتحمل كل أفعاله الثانية أن كانت صح أو غلط كان مهتم برتيبات زواجه وتأثيث قسمة الجديد في البيت ما باقي شي عليه باقي الأثاث وبعض الأغراض ويكون جاهز ينتظر يوم عرسه لا أكثر مشتاق يشوف كوثر بس الصبر أحلى وما باقي شي وتكون معه يجمعهم سقف واحد ...
عيسى يكلم حاله :: غريبه هذا أنا بعد كل صارلي بكون عايلة ومن بتزوج كوثر بعدني يالله كيف تقلب الأمور
((يا الله كيف تقلب الأمور))لو واحد يريد يعرف كيف الأحداث في الحياة تقلب وتتسارع دون الأنسان ما يحس يراقب شي بسيط يجري حوله دايما هناك موضوع أو ظاهرة تجمع الناس مرات أشاعة عن الأسهم مرات كلام عن الخريف مرات كلام عن قناة الجزيرة مرات عن مسلسل نور مرات عن غزة مرات عن الثلج في روسيا مرات أشاعة عن الفساد مرات عن الزيتون في السعودية مرات صرعة الدهداشة عماني كويتي فرنسي يمكن نقول هذي أخبار تتوارد بس أنا لاحظت شي أنها تجي في وقت تحصل كل الناس تتكلم فيها ولها وقت تكون على السطح بعدين تختفي ويجي كلام وخبر ثاني ومع هذي الأخبار والمواضيع الدنيا تمضي دون ما تنتبه أنها تمشي وتتحرك ودون ما تحس أن هناك تراتب في الأحداث قليل تحصل خبر يوزن خبر في الوقت نفسه دايما هناك خبر رائيسي وحوله عناوين صغيرة مثل الجريدة ((كيف التفلسيفه حلوه ؟؟ هههههه أدردش معاكم لا أكثر تحملوني ما باقي شي )) ..
"عدى النهار والمغربية جيه" الله عليك يا أبنودي وأنته يا حليم لما تغني لكن الوقت بعده عصر والمغرب لسى عليه وقت والوادي بدى يمحل من زمان ما نزلت أمطار بس الحياة حلوة ...
كوثر : تذكري آخره مرة جينا
ندى : ههه
كوثر : أووه وين كنا وين صرنا ؟؟؟
ندى : كل شي تغير فينا
كوثر : ههههه
ندى : ليش تظحكي
كوثر : أتذكر لما قلتلش أني أحب علي هنا .. كنت أحلم وما أعرف شي في الحب
ندى : ليش
كوثر : الحب شي غير ما ينوصف ... الحب أنك تنهظي الصبح مبسوطة دون سبب تعيشي وكل شي في الدنيا ملون بألوان بارده
ندى : الله على الشعر
كوثر : أخبرش شي بما أنش صديقتي الصدوقة
ندى : حلوة صديقتي الصدوقة
كوثر : أنا أشكر ربي أن سيف خطبش قبل لا عيسى يجي يخطبني لأنه لو جى وخطبني في ظرف ثاني كنت برفض دون تفكير
ندى : لهذي الدرجة طايرة بعيسى ما أشوف فيه كل هذا صحيح هوه متغير
كوثر : لما تعرفوا عيسى زين تعرفوا ليش غيرت نظرتي تجاهه
ندى : خبريني نزين
كوثر : ما أقدر هذي أسرارنا الخاصة
ندى : أسراركم الخاصة ما هذا اللي كنتي بتنتحري لما خطبش
كوثر : لحظة جنون وهبل
ندى : عسى الله يوفقكم
كوثر : وأنتي كيف تشوفي الزواج
ندى : أنا بديت في الزواج الحقيقي الخطبة غير والحياة زوجية غير
كوثر : نزين كيف توقعاتش ؟؟
ندى : إذا كان سيف مثل ما فاهمتنه تو بتكون حياتنا مرتاحة ما تخلى من المنغصات لأنه له سوالف وحركات تحتاج دلت
كوثر : أيش ؟؟
ندى : هذا أسرارنا الخاصة
كوثر : من تو بينا أسرار
ندى : انتي بديتي ما أنا
كوثر : أنا حابه أساعدش بما أني أخت المعرس
ندى : مخلينش لثقيلة
علي يائس من الحل ودخول أبوه في الموضوع تو عرف أيش سوى ما كان له داعي يقول اللي قاله أبوه ما كان رايح يصر يعرف مثل ما حاول يوهمه لأن كلامه مجرد كلام حتى يشوف إذا كان شكه في محله أو مجرد شك عابر ماله داعي بس يا علي الكلمة من تخرج من فمك تكون ولية نفسها ما يلك قدرة ولا حق تردها ...
أم سلطان : وليش باغني أشوفله بنت
أبو سلطان : أنتي سوي بو أقوله وبس
أم سلطان : مو صاير بينكم اليوم بعد الغدى
أبو سلطان : كل الخير أنتي شوفي لعلي بنت نخطبله ياها قبل عن يسافر بس صفية ما تلزمنا
أم سلطان : بعدني ما مصدقة انه ما صار شي بينكم
بين سلطان و ربى ...
سلطان : تو هذا ولدش متى باغي يطلع
ربى : حاجز تسعة أشهر
سلطان : أيش بنسميه .. سعيد جميل
ربى : منقرظ هذا الأسم
سلطان : سعيد بن سلطان واحظه لو يجي نصه ولدش
ربى : ما حد قال شي عن سعيد بن سلطان بس جيب أسم جميل
سلطان : سيف
ربى : أسم غيره من التاريخ زين ما نسميه أحفوريه
سلطان : انتي أيش باغيه تسميه
ربى : صهيب
سلطان : هذا أمي كيف تنطقه نهيب تهيب نريحها نسميه الرهيب أخف
ربى : ههههه
سلطان : نسميه محمد ... الرسول يقول خير الأسماء ما حمد وعبد
ربى : أم محمد أبو محمد
سلطان : شفتي موالم
على حدود تسعة ونص علي ما عارف كيف يصلح الموضوع ما معقولة كل شي يتصلح وفي الدقيقة الأخيرة يجي أبوه يوقف كل شي قال ::ما في إلى ندى تفاهم أمي وعسى يقتنع منها أبوي
في بيتهم صفيه وصلت خالتها وأولادها الصغار والكبار جالسات الحريم بعد العشاء ...
أم منصور : ما جبتيها لخياطه
أم راشد : بعدها ما مخلصه بعدهن الردون
أم منصور : يوم تخلصيها ندبي حد يجيبها باغيه ألبسها في عرس ولاد جيرانا
أم راشد : ما يهم ذلا بو كانوا خاطبين صفية
كانت صفية جالسه معهم ...
أم منصور : ما صار نصيب
أم راشد : عرفتوا عنهم شي ؟؟
أم منصور : ما مكتوبه الزواجه ربش وما يريد
جميلة : وما راح يخطب حد
أم منصور : من
جميلة : خطيب صفية
أستفزت صفية ..
أم منصور : باغي يروح مريكا يتعلم أهايه عاد لمن يرجع
أم راشد : مشاء الله عليه كما هذا الولد ما ينترك
جميلة : يمكن كان مغصوب
صفية : ما عندكن سالفه غير هذي السالفة الرجال راح في طريقه وإذا كان مغصوب ولا ما مغصوب هذا مشكلتهم
وقامت من عندهم معصبه
تحاول تغطي على الموضوع ...
أم منصور : ليش ما جيت عايشه وحسينه بيولكن
أم راشد : من يبقى في البيت ؟؟ مرة جايه ايجين
جميلة : خالوه تو مالها صفية ترى نبونهم كذاك المتعلمين يبغيوا وحده كماهم فاهمه ودارسه
صفيه ما بعيده لدرجة أنها ما تسمعها جى في بالها ترجعلها يعني هيه بنت جامعة بيروت بسيف وظرب طبول خلصت الثنوية ..
أم منصور : حنوه ما بغين الزواجه
أم راشد : ليش وخيتي
أم منصور : الولد ما يناسبنا ما طالع كما حيانه
صفيه في غرفتها تصيح في خاطرها تصرخ ما عادت تتحمل أكثر هذي الضغوطات تخادع نفسها لما تقول خلاص لا ما خلاص لو خلاص كانت ما هتمت ولا نزلت دمعه من عينها ...
علي : هذا الموضوع كله
ندى : وأنته أيش خلاك تخبره مسوي عمرك قوي
علي : الي صار صار
ندى : والمطلوب مني الحين ؟؟؟
علي : مثل العادة أمي
ندى : مو قالولك أمي لعبة في يدي وا كيف ؟؟
علي : لا بس أنتي بنتها وتعرفيها زين
ندى : ما قدر عذرني
علي : حاولي أرجوش
ندى : آخر مرة تطلب مني أكلم أمي تبغا شي روح بنفسك
علي : نشاء الله آخر مره
وجت الساعة يدعش صفية سمعت صوت الباب يدق ونفتح دون ما ينتظر الأجابة جميلة بأتسامتها داخله ..
جميلة : أنا أبات عندش اليوم
ما ردت عليها سوت حالها نايمة ..
ما هتمت جميلة راحت لخزانت الملابس وفتحتها تشوف شي مناسب له تنامبه وما خلت شي ما شافته وصفيه ما كانت تشوف أيش تسوي بس تسمع حركه وما مهتمه تحت الثياب حصلت ورقة قريت فيها ...((ليس عجيبا في بعض المرات أن تغامر وأن تتشوق لتعرف المجهول لكن العجيب أن تمضي في أكبر مغامرة عرفها التاريخ ...على طوال دراستي للقانون لم أجد نصا يحد هذه المغامرة ويقول لها هنا الخط الأحمر هنا تنتهي صلاحيتك وبموجب المادة المذكوره أعاقبك ...
غامرت أنا وجنحت إلى الحب كنت ساذجا حين سقط من تلك النخلة اللتي أود أن أذهب الآن وأقبلها لكني قبل السذاجة والتلقائية كنت مجنونا ...
إذا لم تفهمي حتى الآن من أنتي عندي يجب أن تفهمي الآن ليس في أي وقت آخر أنا أحبك ليس كحب القواميس البالية ليس بكلمات الشعراء الكاذبة بل بلغتي أنا بلغت قلب الرجل الذي لا يرق إلا لداعي الحب ليس لأنه حجر فالورد موجود وقليلا منا يأتيه الإلهام وينزل أنفه كي يعبق بعبيره ...
أنتي وردتي التي أشم فيها أجمل الأمنيات والحقائق أنتي حياتي أنتي شيء لا أبلغ مدارك وصفه صدقيني فلاشيء في هذا الوجود يساوي قدرك هنا داخل قلبي داخل هذا الصندوق الأحمر الذي لن يفقد معلومة أنه يحب صفيه وأن تحطم كل الجسد وفنى ....
أحبك مرة ومرتين وأكثر من كل مرة قلت لك أني أحبك ...

كل عيد وأنتي حبيبتي ..
علي ))
حطتها في جيبها ونامت جنب صفية ما قالت ولا كلمة ...
في الصبح بين ندى وأمها ..
ندى : علي أمس جايني يقول قنعي أبوي يخطبله صفية
أم سلطان : أنا أبا أعرف أيش سالفة صفية حد باغنها وحد ما باغنها
ندى : في الاول والأخير علي بيتزوج ... بعدين إذا صار شي بينهم ما يقول السبب أمي خطبتلي اياها يكون ذنبه على جنبه
أم سلطان : لكن أبوه ما باغله ياها ومطاع يقولي ليش
في بيت جيرانهم صفية شافت خزانتها ما على حالها ما شي في مكانه وأنتبهت لمكان الرسالة وشافتها وما حصلتها شافت جميلة وعرفت أنها عندها ...
صفية : جميلة قومي
ما شي رد ...
صفية : هيييي قومي أكلمش
جميلة : بعد شويه انهض
صفية : تو أتقومي ... أنتي بأي حق تنبشي كبتي
جميلة : ...
صفية : لا تسوي نفسش نايمه ... طلعي اللي خذيتيه
جميلة : ما خذيت شي إلا إذا تقصدي هذي البسه
صفية : جميلة طلعي اللي خذيتيه بطيب ؟؟
جميلة : ما عندي شي وبعدين أنتي أيش مغيبه ؟؟؟
صفية : تراني ما أمزح معش جيبي بسرعة
جميلة : ما عندي شي .. روحي خبري أمي إذا .. بس أيش تقوليلها مغيبه
صفية : تراني أسوي أي شي
جميلة : أسمه علي الخطيب أو الحبيب
صفية : جيبي الرسالة ترى ما يحصلش خير
علا صوت صفية جت أمها تشوف الموضوع وكانت قريبة ...
أم منصور : مالكن تتناقرن ؟
جميلة : سئلي صفية ما عرف مالها معصبة ؟؟
صفية : ما صاير شي بس نتكلم مع بعض
أم منصور : يوم للتكلمن زين
صكت الباب وطلعت ...
صفيه : طلعيها بسرعة يالحرامية
جميلة : عادي حرامية أحسن عن أراسل الشباب وأسوي غراميات
صفية : أحترمي نفسش ولآخر مرة أقولش طلعيها
جميلة : بس مبروك شكله رومنسي وكلامه حلوى إذا عندش غيره عطيني ياه
صفيه : لا تمتحني صبري ... ناوليني
جميلة : بشرط تخبريني عن الحبيب
صفيه : نزين جيبي
جميلة : لا خبريني أول كيف حبيتيه وأيش قالش
صفيه : جيبي الرسالة أول
جميلة : لا أول خبريني
حاولت تسايرها وشكله الأسلوب ما بيجيب نتيجة راحت صفيه للباب وقفلته وكان فيه مزهرة على التسريحة ومسكتها ...
صفيه : لو تصيحي ما حد يساعدش الباب مقفول أكسر هذي المزهرية في راسش ولا طلعي الرسالة
شافتها تتكلم جد والوضع ما ناقص إستفزاز ..
جميلة : أنتي بنت خالتي يعني أمزح معش أكيد ما باغيه أظرش خذي بس لأمزح معش
وعطتها الرسالة
خذتها وفتحتلها الباب وقالتلها برى وعطتها ملابسها وقالتلها تشوفف مكان ثاني تجلس فيه ...
لزال الحوار مستمر بين ندى وأمها ...
ندى : هين أيغنين لحريم في بيتنا ولا في بيت عمي
((عند لعمانيين بو أعرفهم يبدى العرس قبل بسبوع وبعضهم قبل الحريم يبدين يغنين ومره وحده يظربن قهوة أما الرجال قبل العرس عندهم لال وهذي مظاهر من مظاهر فرحة الكل بالفرد في القرية عاده حلوة أكيد عمان ما لحالها عندها هذي العادة بس كما قلت عمان عندهم سرهم الخاص ..))
أم سلطان : شويه خجلي
ندى : أنا أيش سويت
أم سلطان : لبر ما سويتي شي !!!؟
ندى : خبريني شي واحد ؟
أم سلطان : طول الليل تكلمي من
ندى : أكلم سيف ليش فيها شي
أم سلطان : يوم باقي على زواجكم كم يوم فيها شي
ندى : أنا أبغى أعرف أيش القصد من كل هذا لا تروحي تزوري بيتهم عمش عن يشوفش عن تكلميه عن عن
أم سلطان : القصد الثقل زين
في بيتهم أبو عمار كان علي توه داخل وجلس وتقهوى مع عمه وعمار ...
علي : عمي باغنك فكلمة راس لو تكرمت
مالقا حل بعد أمه إلا عمه أكيد أبوه ما يردله طلب ..
أبو عمار : خير ولدي
علي : خير ..
أبو عمار : تكلم ما تخجل باغي مساعده فلوس أي شي ما يردك إلا لسانك
علي : ما تقصر باغي منك تكلم أبوي
أبو عمار : فموه
علي : باغي يخطبلي
أبو عمار : وأنته خيفان من لحريم وا موه .. خير ما فعل
علي : أنا ما قلت ما باغي بس هوه باغي يخطبلي بنت أنا ما باغنها
أبو عمار : بنت من ؟؟
علي : ما أعرف ؟؟
أبو عمار : عجب كيف عرفت ما تناسبك ؟
علي : عمي أنا بعدني باغي صفية وأبوي يقول خلاص سيرة وراحت
أبو عمار : ما ينلام
علي : والله عارف أنته قلت كذاك وسلطان وعيسى بس أنا راغب في البنت وأنا عارف ما هيه قالت ما بغيتني حيانها
أبو عمار : وقول رحنا وخطبناها ورظيناها على عمارنا أيوافقوا مرة ؟؟
علي : سلطان مكلم منصور وقال ماشي باس
أبو عمار : غريبه دامهم موافقين عليك حاموه فظوا الخطبه من قبل
علي : هذا اللي صار .. أنا جاينك وعارف أنه أبوي ما يردلك طلب
أبو عمار : بس ولدي ..
علي : حاول معه وإذا ما وافق
أبو عمار : أنا أفاتحه في هذا الكلام بس أقولك أخليه يوافق ما قدر
علي : ما تقصر عارف أنك ما تردني
في بيتهم صفية ..
جميلة : خالتي فوادي أجلس عندكم أشوف عرس جيرانكم
أم منصور : حيابش البيت واسع
أم راشد : ما جايبه ثياب ما يصلح تجلسي
أم منصور : تلبس ثياب ختها
جميلة : صح صفية نفس وزني وما أظنها تقول شي
هذي بأي منطق تفكر تو ملتوته من الغرفه والحين تقول بجلس عندكم وين بترقد في غرفة الشباب ..
دخل ناصر عندهم وجلس ..
أم منصور : أشوفك جلست روح عند الرجال
ناصر : رايحين يقهويوا عند جيرانا
أم راشد : ما عليه ما غريب
ناصر : كيف حالش جميلة بخيره
جميلة : الحمدلله زينه كيفك أنته
ناصر : لاباس
أم منصور : روح جيب زام من الوادي سامعه أبوك باغي يسوي شوى
أم راشد : الشوى حال الخطار ما حالنا حنوه رعات البيت
أم منصور : أنسويه للبيت وإذا بغيتوا كلوا
جميلة : فيه الوادي ماي
ناصر : ما واجد
جميلة : لو أقدر أروح أشوفه كان زين
ناصر : لو ينفع تروحي معي ما عندي مشكله
أم منصور : قولي حال صفيه تروح بيولش
وما في جديد علي يحاول يشوف طريقه يقنعبها أبوه وجميلة تحاول تستفز صفيه وما شي غيره بعد صلاة العصر ...
أبو عمار : ليوم جى علي عندي وقالي أنك باغي تخطبله وحده ما باغنها
أبو سلطان : بعدني ما عارف من تكون البنت
أبو عمار : خطبله صفيه
أبو سلطان : إلا ذي ما لنا حاجه فيهم
أبو عمار : لعن بليس وشوف ولدك ما باغي تبغاه يومين ويطلق
أبو سلطان : هذا كلام صغيرين باغي فلانة وما باغي فلانه باكر يوم يتزوج يعرف هين الله حاطنه ويعقل
أبو عمار : أول مره علي يجي ويقولي باغي الشي لفلاني وما باغي خجلبه
أبو سلطان : وكلمتي ؟؟
أبو عمار : كلمتنا ما لها قيمه يوم ولادنا باغين شي وفيدينا وما سكينه عنهم حنوه حالمن عايشين غير حالهم كل هذا الشقى والتعب ولمراكظه حال من غير حالهم إذا ما باغي تزوجه هذي البنت أنته حر لكن خليه يتحمل مسؤليته ويختار والزواج ما يوم وليله الزواج عمر
أبو سلطن : لكن الموضوع
أبو عمار : الموضوع أنك أعرفك ما تردني
أبو سلطان : يقال غذا تبغا طاع طلب المستطاع
أبو عمار : وهذا كله فيدك أنته يوم تشوف ولدك فرحان مو تبغى أكثر من الدنيا ومشاء الله عليه رافع راسنا بين الناس أو واحد من لبلاد يروح مريكا يتعلم هذي وحدها نعمه
خلصوا كلامهم وراح لبيت وأول ما وصل رن تلفونه عيسى يقوله أنه بيجيوا عمال من محل الأثاث يركبوا الأثاث ويخبره ينتظرهم ويدخلهم البيت ...
عيسى كن في نزوى رايح يفصل دهداشة معتبره ليومه السعيد وتوه واصل حتى ما بند السيارة جاه أتصال من الشغل تكلم يجي ربع ساعه معه وبعدين نزل يشوف غايته ...
أبو سلطان : تو أرجعلكم
خرج من عند العمال وراح لداخل البيت وسئل عن علي قالوله في غرفته طلع عنده ...
أبو سلطن : ليش رايح تخبر عمك
علي : ...
أبو سلطان : أنا هذي البنت ما بغنها حالك لكن إذا مصر باغنها أنته حر وما أقطع عليك لكن اتسمع واجد من الناس
علي : كلام الناس لايقدم ولا يأخر
أبو سلطان : كلهم يقولوا كذاك بس كلام الناس ماحد ما يسمعه بس العكس صحيح... أنا قلت حال عمك أني محتفظ برايي أني ما بغالك ذي البنت وما دامك مصر أنته حر بس يوم أطيح لا سمح الله في هذي ازواجه ما حد بيكون له خص فيك أنته خترت وتحمل خيارك
مضى يوم يمكن وكل شي على حاله إلا الوتيرة تزداد يوم عن يوم يقرب العرس وترتيبات اللحظة الأخيرة مستمرة لحد الحين ما حد رد عليهم إذا كانوا موافقين ولا لا وأكيد ظيفه الغفلة ماخذه دورها في المعتبر ..
جميلة : لهذي الدرجة يجي يخطبك مرتين
صفيه : ما بيني وبينش كلام طلعي برى
جميلة : عمي عارف بنقط نقط
صفيه : أنا أبغى أسئل سؤال واحد أنتي ليش ثقيلة دم
جميلة : لأني أكل حديد
صفيه : بايخه سيري برى
جميلة : أعطيك رايّ فيك وبصراحه أنتي وحده ما عندها لاذوق ولا أخلاق .. أنا يمكن أكون سمجه أو شخصيتي ما محبوبه بس ما أكلم شباب في تلفونات ولا يرسلي رسائل غرامية أنا أعرف شي واحد فحياتي واثقه منه اللي تفرط بشي واحد تفرط في كل شي
صفيه : أيش قصدش ؟؟
جميلة : أنتي أدرى الليدي صفيه
صفية : برى طلعي برى ((صراخ))برى
مثل ما يقولوا بالخليجي زفتها ((ما أعرف إذا كذاك يقال صح)) بس تحتاج تتوقف قدام كلامها كلامها صحيح أكيد ما شي طبيعي تنخطب مرتين من نفس الشخص أيش كل هذا الأصرار الناس أيش يقولوا إذا تم زواجهم هذي المره صار بينهم غلط معها وما شي غير يتزوجها يستر على نفسه وعليها هذا كلام ميتين ميتين طالع من جلسات اللمعصرات ..
صفيه : هذي ما لقيت تزورنا إلا الحين
علي فرحان يظن أيام بروتوكليه ((بروتوكليه ؟؟!!..لا حد يسئل عنها)) قبل لا يجي الرد بالإيجاب صحيح أبوه كان عامل ألوان في وجهه وما كأنه يخطب بس مر اليوم الصعب وما بقى اللا السهل الحين دورها توافق ..

OmanI-CooL 	14-07-2012 08:57 PM
رد: رواية تيارات الحب / بقلمي

ندى : أكيد أهلها ما يرفظوا من يلقيوا أحسن عنك في ذي لبلاد
علي : عسى
ندى : تواحي تمتلك معنى ؟
علي : بواحي أيش الملكه في ساعه تخلص ما يبغالها هرجه ومرجه
في بيتهم صفيه ..
جميله : باين عليه واجد متعلق بصفيه ؟؟
أم منصور : شباب ما تعرفيهم كيف يفكروا ؟
جميله : خالي موافق ؟؟
أم منصور : ما أعرف لكن منصور موافق
جميله : أنا باغيه أقول شي بس خايفه تفهميني غلط
أم منصور : قولي بنتي
جميله : أنا لقيت شي فغرفت صفيه ذاك اليوم يوم سمعتينا نتناقر الصبح أنا قلتلها أن هذا عيب بس قالت أنها حره
أم منصور : مو لقيتي
جميله : رسالة من علي حال صفيه باين عليهم يتكلموا مع بعض من تحت لتحت
أم منصور : ((تغطي)) ما يمكن صفيه ما شغلها
جميله : وحده جارتنا ما تلقيها لدوم في البيت ما تخرج ما سمعنا ودرينا إلا حامل تو ما كما أول خالوه تو الدنيا ختلفت لا تعرفي من يطلع ومن يكن في بيته
بشكل متعمد حركت شك في داخل خالتها وما شي بصدفه ...
ماطلعة لصفيه على طول حاولت تراوغ جميله كأ،ها تقول ما مهتمه باللي قالته لحد ما شفتها ساهيه في التلفزييون قامت وراحت لصفيه ..
أم منصور : أنتي لهين وصلتي مع علي ؟
صفيه : ما فهمتش ؟؟
أم منصور : فاهمه مو بينش وبينه يخليه يجي يخطبش مرتين لا تقوليلي مصخ باغني وباغتنه
صفيه : ماه تارش تتكلمي في موضوع ما أعرف أوصفه أيش يعني تقصدي لأني شكلي فاهمه كلامش غلط
أم منصور : خلابش علي
صفيه : ((تبكي)) ما صدق تصدقي فيّ ذا الكلام أنا فيّ أدب وأخاف ربي
أم منصور : بدليل أنش مرابعه ولد .. ردي عن أقتلش هنا ؟؟وعن تكذبي تراني أشلش العياده وخليهم يكشفوا عليش
صفيه : ........(ما قادره ترد)....
أم منصور : ليتني ما جبتش وأنا الخسفى ((الخسفى::الغبيه)) فرحانه جايبه بينت بين لولاد بوجبتهم لو جايه ولد كانت ماطيح فوق راسنا ذي لفظيحه واسواد خشمنا بين الخلق
صفيه : أنا هين طلعت ما جالي عتبت برى البيت دون شورش
أم صفيه : وس عن تنطقي يالفاسده
خرجت عنها وصفيه ما مصدقه أيش يصير بعد ثلاث ساعات كان الليل ظلم على الخلق وظلم في حياة صفية أشد وعلي بيوصله الدور لأنهم هذولي خوتها جايين وما في نيتهم الخير دقوا الباب بالعصى وطلعلهم سلطان وشاف فوجوهم نظرة الجحيم عيونهم تقدح شرار وفنيتهم بيت الشعر العربي "لا يسلم الشرف الرفيع من الأذى&&&حتى يراق على حوانبه الدمُ " وصوتهم مرتفع ويسئلوا عن علي وما حد فاهم القصة تجمعوا كثيرين حولهم وما حد فاهم شي وصل أبو سلطان وما فهم منهم شي قالوا باغين علي قالهم دخلوا البيت وما وافقوا ...
أبو سلطان : وحدوا الله يا ولادي تو مو هذا كله مو صاير
منصور : نهم علي خليه يطلع هنا إذا رجال
أبو سلطان : هين أبوك ؟
منصور : في البيت
أبو سلطان : أنا أروح معكم البيت عندك أبوك أفهم السالفه
منصور : ما بينا كلام نهملي الكلب علي قوله يخرج من حظن عمته
أبو سلطان : وزن كلامك أنا فعمر أبوك ما أخوك الصغير خطف قدامي البيت سلطان
سلطان : ((ما فهم الجمله)) نعم
أبو سلطان : سحب أخوك وجيبه بيت عمك نشوف مو مسوي كل يوم يطلعلنا بمصيبه
راح لبيت أبو منصور ومافاهم شي لحد الحين وسحب معاه بالقوة الشباب البراكين المستعدين لذبح أو لذبح ما شي قرار ثاني ..
أبو سلطان : أنا تو بين يديك موصاير قبل يومين زايرينكم نخطب ما ننتظر منكم ذا الرد
أبو منصور : واخسارت جيرتنا كل هذي السنين ما حسبتك أتجيب ولد ما يرعي لا ذمه ولادين
أبو سلطان : فهمني
حكاله المشكله وسمعها بالكامل وسود وجهه بينهم ما قدر يرفعه من الأرض وصل علي وسلطان واجهوهم بالموضوع علي ما مصدق وسلطان صدق ودليل موجود ...
صار كلام كبير بينهم صفيه قافله على نفسها وما راضيه تفتح باغين يشلوها المستشفى لأن علي ينفي التهمه وحيانه يقولوا قبل لا يتأكدوا مالهم حق يقولوا كلمه ...
منصور : صفيه فتحي الباب تراني واصل حدي لا أكسر الباب وأقتلش
صفيه : ((تبكي من داخل)) ما أسير مكان أنا عفيفه والله العظيم مالمس شعره مني
منصور : وأيش يأكدلنا
صفيه : أنا أقولك الحقيقة
منصور : كلامش ما يسوى ذره ولا يصدقه حد فتحي الباب
صفيه : أموت هنا ولاحد يشك فشرفي
منصور : متستعجلي لأنه إذا جى المفتاح وأنتي مفاتحه ما يصير خير
على بعد منهم كانت جميلة تشوف ما كانت تتوقع كل هذا فكرت أنها تحرك أشاعة وتسير مع الأيام ما أريد اقول أنها فرحانه بس ما كانت العكس ما كانت ندمانه أو حزينه ...
حصلوه المفتاح الأحتياطي للباب وعينكم ما تشوف إلا النور طاح الظرب فيها المشكله أنها بتصرفها أكدت التهمه ليش ما راضيه تروح العياده وهيه عارفه أ، هذا الفحص بيقطع الشك باليقين وإا هيه واثقه بنفسها الأصل ما يهمها شي بس هذا الموضوع ما بهذي البساطه هذي بنت تطعن في شرفها وأيش أغلا من الشرف ؟؟؟...
كانت مظروبه وما قادره تمشي دخلوها السيارة ولأقرب عيادة نسائيه ودوها وعلي وأبوه وسلطان بعدهم جالسين مع أبو منصور في البيت اللي ما رضى يرخصهم((الرخصه في العاده لما يجي ضيف عند حد من أول ما يدخل بيته من قانون الزيارات ما يطلع من عنده إلا برضى صاحب البيت وهذا الرخصه في الزيارات وهنا الرخصه في عمان ما شي سهل إذا مارخص راعي البيت وخرجت من عنده هذي أهانه عوده فيها جر سيوف وخناجر ))
كانت دقائق صعبه حتى علي بدى الشك يدخل قلبه بس يقول لا لا ما معقوله صفيه أشرف من كل كلمه يقولوها ..
الخبر ما واصل بكل تفاصياه بس أغلب لبلاد عارفين أن بين العايلتين مشكله واصله حد الظرابه وبديت الناس تتكهن أو تتوقع سبب هذي المشكله كوثر قبل ساعة أتصلت بعيسى ...
كوثر : ما عارفه أيش صاير بين عمي وعمي هلال أبو منصور
عيسى : خير
كوثر : صايره بينهم نزاعه عوده
عيسى : مهما كانت الأسباب أكيد علي فيها خلاص يترك ذي البنت ويهتم بمستقبله
كوثر : شوف أيش الموضوع وخبرني
عيسى : تمام
كوثر : متى ترجع
عيسى : باكر طالع إجازه
كوثر : وهذي إجازه مظمونه ولا مثل العاده تعال باغينك وتروح
عيسى : أكيد مظمونه على كفالتي ولا كفالة الوكالة
كوثر : نزين بسكر أروح أشوف آخر الأخبار
عيسى : أشوفش مستمتعه بالمشكله أيش آخر الأخبار
كوثر : ما أقصد بس باغيه أعرف أعيش صاير
داخل بيتهم أبو سلطان أم سلطان جنب ندى ومعهم ربى جالسين في الصاله مقارنين بعض كأ،هن عجمات ما حد بدى ولاحدى مشغولين يسئلوا أيش صار ...
دخل عليهم منصور منكس راسه ومن شافه من سلطان وأبو سلطان وعلي وأبوه وبقيه أخوانه قالوا خلاص الشك طلع صحيح ... لأنه كلامهم كله غلط وما صدقوا البنت لما قالت أنها أشرف من الشرف نكس راسه لأنه راح ورى كلام حساس ما سهل العقل يقول لازم ولابد تحكم فيه بحكمه وتروي دون عجله نكس راسه ...
أبو سلطان : هذي ثاني مره تسويوها فينا هذي ما فعلت رجال هذي فعلت حريم الرجال ما تتصرف كذاك ولما تقول كلمه تحط رقابها معها
منصور : رجال ونص
أبو منصور : سكت عن ترد على عمك
أبو سلطان : علي سلطان خلا البيت مالنا حاجه بمجالستهم
علي : أنا باغي أوضع حد لهذا كله
أبو سلطان : أنته مجنون ما شايفنهم هذولا ما تناسبهم
محمد : حنوه ما نحبي عليكم
سلطان : الحين ما سالفة قرب وبعد اللي صار اليوم بيصير عليه كلام في لبلاد عود والبنت من ينخدش شرفها ما حد يبغاها
علي : أرجوكم وافقوا وخلونا نتزوج ونقطع كل الكلام
أبو سلطان : أنته مالك ولي
علي : أرجوك
أبو سلطان : بس جنون كبر ونساهم ذلا أنته ألف بنت تبغاك
علي : أنا باغي من الألف ذي
طبعا الحوار قدام الكل بس أهلها ما قدرين يتكلموا صحيح بتصير فضيحه أكبر من لو كان شكهم صح ..
سلطان : علي أنته ما تفكر ما عندك عقل بنت حيانها ما يوثقوا فيها أ،ته على أي أساس تدخلها بيتك وتتزوجها
علي : خلونا نتكلم بعقل .. بعد اللي صار اليوم ما عندنا حل إلا نتزوج مهما كابرتوا وأنا متأكد أنه ما شي حل لهذي المصيبه اللي سويتوها في حقي وحقها إلا نتزوج
كانت الساعة 11 من الليل خرجوا من بيت أبو منصور ومعهم المعلم وكأن على رئوسهم الطير كل شي صار بسرعه ...
أبو سلطان : علي قرى الفاتحه على صفيه
أمن سلطان : كيه مو صار ؟؟
إلى مكان ثاني ...
ربى : يا ربي كل هذا
سلطان : والله أني ما أصدق لين ما موت أيش صار
ربى : هههه
ما حد فاهم أيش صار لا علي ولا صفيه هذي ملكتهم ؟؟؟!!!
مر يومين وثلاثه وأربعه كل الأمور فاتره واليوم هوه يوم العرس ...
عيسى متكشخ ولابس شال ((الشال ::في العادة يكون طقم مع المصر يلف بطريقه خاصه حول الخنجر في الوسط ))وبشت وسيف مثله وكمان عبدالله أما علي فهوه ما من ظمنهم أبوه معارض كل المعارضه هذا الزواج ما وافق يمتلك معاهم وقال أنه خلاص أمتلك حاز فنفسه علي هذا بس أيش يسوي قراره فيه نسبه كبيره من الدقه وصحة وعلي بذات نفسه ما مستعد يواجه الناس بخطوبته كلام أبوه صحيح الكل يهتم بكلام الناس ...
ندى : علي
علي : ندى أيش جايبنش هنا روحي أكيد يدوروا عليش الحين
ندى : إذا تحبني قوم وحظر عرسي بين الرجال لا تحبس نفسك في الغرفه أرجع علي
علي : وأنا من ؟؟
ندى : أي شخص غير أنك علي اللي أعرفه
علي : ما مصدق أيش صار فحياتي قبل سنه لا أكثر كنت فمكان ثاني
ندى : فكر بالجاي ... لا تزعلني في هذا اليوم قوم
علي : حاظر
قام ولفها ...
علي : بصير وحيد إذا بغيت أتكلم ما أحصل حد في غرفتش
ندى : أتصلبي
علي : وإذا أحتجت واسطه مستعجله أيش أسوي
ندى : أعتمد على نفسك أكبر
علي : ... خليش عندنا
ندى : هذا كلام ولاد صغار بعدين أنته أتتعود مابقلك إلا أيام وتسافر وزوجتك موجوده يعني ما بتحتاجلي أنا
علي : زوجتي ولا كأني أعرفها أحس أني تزوجت قصة خيالية
ندى : ما رحت تزورها
علي : صعبه
ندى : من حقك تزورها وأنا متأكده أنها أشد منك لهذي الزيارة
من برى صوت يناديها ...
ندى : يالله باي
علي : أيش كل هذا الوداع تراش ما رايحه مكان لبيت عمي رمية حصاة
كل البيوت فاضيه الحين إلا قليله كلهم طالعين يتعشوا الرجال في مجلس لبلاد والحريم حد في بيت أبو سلطان وغيرهم في بيت أبو عمار أبو منصور وأولاده راحوا بعد ما جاهم أبو عمار وما سمحهم إلا إذا جيوا وما قدروا يعتذروا أما أم منصور ما قفيت برى البيت بعد اليوم أياه جنبها جميله جالسه مبرطمه باغيه تروح تشوف العرس وخالتها ما موفقه زيارتها كلها عشان هذا اليوم ...
جميلة : خالتي أنا جايه أشوف العرس ما أجلس في البيت
أم منصور : جلسي بتشوف عرس غيرهن لازم ذا ؟؟
لبس علي وخرج من غرفته كان مليان حريم من أوله لآخره حد يسير وحد يجي وحد يغني وحد يرقص فرحه وهوه يمشي بينهم جسم وروح والسمع في مكان ثاني كل أهله فرحانين خواله جيرانه معارفه كل الناس إلا هوه ...خرج من البيت وطريق اللي قدام بيتهم مليان سيارات وناس جايه ورايحه الصوت مالي القرية سما وأرض مشى دربه مجلس لبلاد وفي طريقه شاف سيارة عيسى مزينه عبدالله بتجاب فيها حرمة عبدالله وقف عندها تأملها وراح تأمله أبعد من سيارة قدامه ما حصل نفسه إلا قدام بيتهم جيرانهم يدق الجرس ...
جميلة : خير
علي : يمكن أدخل ؟؟
جميلة : أنته من ؟؟
علي : أنا علي باغي أشوف صفيه
جميلة : أنته علي!! ... بسئل خالتي أنتظر
راحت ورجعت معاها خالتها ...
أم منصور : خير موباغي
علي : جاي أشوف صفيه
أم منصور : ما حد من خوتها هنا ما يصلح تدخل
علي : أنا زوجها ما أحتاج أذن أشوفها
أم منصور : بالغصب ؟؟؟
علي : لا بس خليني أشوفها أرجوش
وافقت بعد كم جمله منها ومنه قالت لجميله تروح تناديها وهيه دخلته المجلس ...
جلس ينتظر وفوق ...
جميله : نزلي مبغايه تحت
صفيه : أنا ما قلتلش ما باغيه أشوفش هنا طلعي برى كل اللي صارلي من تحت راسش
جميلة : بس تعرفي من باغنك تحت
صفيه : برى ما أريد أعرف
جميله : روميو تحت بس صراحه تراك نقيتي شكله وسيم
صفيه : جمول ترني واصله مرحلة مستعده أسوي أي شي طلعي برى
جميلة : أنا طالعه بس تراه ينتظرش في المجلس
في مجلس الرجال ..
فاتك : وين علي ما أشوفه
سلطان : دور عليه هنا لتلقاه ؟
فاتك : تحتاج مساعده في شي أشوفك مرتبش
سلطان : سكت عني الشغل لهنا واصل ...لكن أحسنت الشباب ما مقصرين
نزلت صفيه وما فيها حيله للحركه مرت بوقت صعب تتحمله ولوم أكثره لنفسها هيه رمت حالها في هذي الدايره ...




ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ



شافها داخله قام ولتقت عيونهم دون ما يتكلموا لحد ما جلست صفيه وجلس بعدها ,هذا حلمهم تحقق كاهم مع بعض زوجين مع وقف التنفيذ ...
علي : ما كانت نيتي أني أجي بس لقيت نفسي جاي ... آسف
صفيه : آسف بس بعد كل اللي صارلي تقول آسف أنا أيش بقالي
علي : أنا
صفيه : خلاص علي أحنا في الأرض الحب راح
علي : أنا أحبش
صفيه : أيش سوى لي الحب غير الفضيحه
علي : أحنا الأثنين عانينا
صفيه : لا أنا عانيت أنته ولد أنا البنت أنا اللي أنظربت ونسجنت و انطعنت فشرفي أنته ما جربت ساعة ألم وحد أنا مريت فيها
علي : دقيقة وحده وأنا عارف أنش تعاني كل هذى كافيه تعذبني
صفيه : ....
علي : لا تخلي اللي صار يعميك عن اللي بينا
صفيه : الحب بينا أيش نفعه
علي : كافي يقربنا
صفيه : أنا متهدمه علي خلاص ما أنفع لا لزواج ولاحب
علي : واجبي أصبر
صفيه : ....
علي : ....
صمت قاسي قطعها علي بظحكه ...
علي : تذكري مره قلتيلي تريدي عرسنا يكون ما في مثله تحققت أمنيتش
صفيه : عرسنا وتتوقع بنسوي عرس ؟؟ أهلي وأهلك يرضيوا بهذا العرس هم لو ما مغصوبين من الظروف والواقع ما وافقوا
علي : ما علينا من السب المهم النتيجه أحنا مع بعض الأهم
صفيه : ... أيش صار أريد أعرف كل اللي صار أنا ظايعه أنته ليش مسكوك لما خطبتني أول مرة ؟
علي : لأني مارظيت أظحي فيش لأني كنت ما أرضى أخون وعد قلته لش
صفيه : ما معقوله يعلي أنته ظيعتنا ذاك اليوم لو ما صار عليك الي صار كنا اليوم معاهم ويكون هذا عرسنا
علي : بتعرفي في يوم من الأيام متأكد
صفيه : أيش بغيت أنا تعبانه ولازم أطلع
علي : ... ... سلامتش
قامت من جنبه وراحت لصوب الباب وقبل لا تمسكه ناداها ووقفت راح لعندها مسك يدها ولفها لحد ما قبلته شاف في عيونها دموع مسحها بطرف أيده وما تحمل كان في صدره شوق لها بعد كل هذي الأيام الصعبه اللي مرت خذها في صدره وهيه ذابت فيه من الأسى والشوق بكيت على صدره همها هوه هذا الشعور اللي يخليك تلف نفسك بنفسك لو ما لقيت حبيب يظمك ..
همس بينهم ...
علي : أشتقتلش
صفيه : وأنا أكثر شكرا علي أنك وثقت فيّ وقت أمي أقرب الناس شكت فيّ
علي : أنا ما أستحق الشكر أنتي تستحقيه عانيتي عشاني وصبرتي على أخطائي
أكيد المشهد الرومنسي لازم يقطع بإعلان هذي العادة في قنوات الأفلام ولا هنا عندهم جميله موجوده فتحت الباب دون ما تدقه وشافت علي ما خذ صفيه في حظنه وشافت صفيه تبكي في صدر علي ...
جميلة : كأني قطعت عليكم تطور المراحل شباب
شافوها .. علي يكلم صفيه ...
علي : من هذي ؟؟
صفيه : هذي السبب اللي خلانا اليوم نكون مع بعض دون عن تعرف من كثر ما تحبني طلعت عني الكلام اللي خلاك اليوم تصير زوجي
علي : أشكرها ولا أكرها ؟؟؟
صفيه : دامك معي ما يهمني
جميلة : أيه أنتي خجلي خالتي تقول خليه يروح خلصت الزياره
علي : نزين أنا تو بطلع
صفيه : لا تقطعني
علي : حاظر حبيبتي كل يوم بزورش
جميلة : مهند عمان والأخت نور خلص المسلسل
صفيه : بودعك لعند الباب
علي : ما يجتاج أنتي تعبانه
صفيه : التعب عشانك أجمل ما في الدنيا
مشت معه لحد باب البيت وقبل لا يخرج باسه في جبينها وخرج جميله فاكه ثمها ما مصدقه ذولي حقيقيني ولا فلم هندي ..
مرمرت يومين من العرس والفرحه عند الكل حتى علي وصفيه حسوا نفسهم أنهم أنتصروا للحب اللي بينهم والناس تتكلم عن السر ورى سزواجهم السكيتس ودامهم متزوجين ليش ما عرس مع أخوانه أو نقلها ...
سيف : ندى يالله بسرعه
ندى : نزين مالك مستعجل
سيف : مستعجل عادلش ساعة تقوليلي تو أخلص
ندى : روح شغل السيارة
سيف: بنروح نمشي ما بعيد
ندى : وترضاها أني أمشي من هنا لحد هناك
سيف : ما جالش مشيتي من بيتنا لبيتكم ؟؟؟
ندى : بس غير الحين
سيف : نزين تراه علينا
علي ما بقي على سفره إلا أربع أيام عدل أموره وخلص أوراقه ومستعد آخر أستعداد بس كل مره يروح عند صفيه يشوف في وجه أهلها نظره ولابد كأنهم باغيين ينفجروا فوجهه ..
في غرفتهم ...
عيسى : حبيبتي عندي خبر
كوثر : خير
عيسى : لازم أطلع مسقط اليوم
كوثر : بس أنته وعدتني
عيسى : بس اليوم ورجع فيه عمليه لازم أكون موجود فيها
كوثر : وما حد غيرك في عمان ؟؟
عيسى : أكيد حد بس أنا متابع الموضوع من زمان وبعدين هذي مسؤليتي
كوثر : بس من عرسنا يومين
عيسى : بس اليوم وراجع ما تزعلي
كوثر : قايتلك أن شغلك بياخذك مني
عيسى : تعرفي ليش أحب شغلي ؟؟ .. لأنه يخليني أشوف كيف مقدار حبش لي
كوثر : لا تسير
عيسى : لو أقدر كنت ما سرت
ودعها وودع أهله المستغربين قالهم أن شحنه واصله من الصين ولازم يستلمها في الميناء قالوله خلي علي يروح يستقبلها بس رفض والسبب معروف ...
أم سلطان : معقوله تروح وأمس معرس راعي زوجتك
عيسى : كلها يوم وراجع ليش مكبرين السالفه
أبو سلطان : الشغل يواحي سمع كلام أمك وزوجتك
عيسى : ما أقدر لازم أسير أنا ما أعرف ليش مكبرين المسئلة
علي كان رايح يشوف صفيه كانوا جالسين في المجلس ...
علي : ما بقى شي وروح
صفيه : شوف ظروفنا ما تسمح تسافر أنا ما قادره أعيش في البيت والناس
علي : ما باقي شي مع بعض راح نتخطاه
صفيه : أرجوك علي لا تسافر أجل السفر
علي : بس ما كل يوم تجيني هذي الفرصه ما أقدر أظحيبها
صفيه : وتظحيبي أنا ؟؟
علي : إذا وصل الأمر يا أ،تي يا البعثه دون ما أفكر أنتي أختياري ؟؟
صفيه : مثل ما كل مره أقولك أنته ختار وأنا موافقه لأني عارفه ما راح تظلمني
علي : ويستعجبوا ليش متمسك فيش لو يعرفو في أي نعيم أنا عايش
كان صدمه له أيام ما رجع وكوثر خايفه تلفونه تعذر وما شي خبر والكل خايف عليه راح علي وسأل ولقا ماشي منه أن عيسى راح يتلقى بظاعة في المينى ما حد عارف وين سار إلا كوثر لما سمعت الخبر بعد ثلاث أيام صرخت صرخة جابت الدنيا أولها بأخرها عيسى مات بهذي السهولة جاهم الخبر من جهه عسكريه عبر أتصال وكان الاتصال صبح وفي العصر جابوه بيته آخر مرة يشوفوه أهله قبل لا يدخل القبر شي سريع اللي صار مات الموت سرعته كذا ثانيبه لا أكثر ويكون الموت ...
كوثر تبكي قدام جثته ...
كوثر : كنت حاسه أنك أتروح مني ليش خليتني عطيتني كل شي واليوم رحت بكل شي
عيسى كان في مهمه في البحر مع خفر السواحل من أشهر مراقبين مهربين مخدرات إيرانين وتأكدوا أ،هم بيجيبوا شحنه بس ما توقعوا يكونوا مسلحين بهذي الدرجة طلق طايش جى في صدره ما خلاه يقول كلمه تقال لأهله أ, زوجته ..
ما يحتاج أوصف كل شي دار في البيت كل حد في البيت حزين ويبكي عليه ظهر من الغفلة وغير حياة كل اللي حوله الصدمة خذتهم لما قالولهم أنه ظابط في جهاز الأمن الداخلي بس الموت أقوى من كل خبر ..
الحياة تيار يمشي ما يعرف أيش اللي يصير معنا لما تجي اللحظه لازم نكون فيها بختيارنا أو غصب علينا لأنها لحظتنا لأنها هذي الحياة نصها موت ونصها الثاني حياة الموت ما نقيض الحب الموت هوه حقيقة الحب الموت مش لوحه سوداويه اللي أحنا نتصورها في حالة الحب الموت أختبار للحبيب بس أختبار قاسي الحب الصادق ينجح فيه بس ...
كوثر معتزله الناس ودموعها ما توقف رافضه تعيش من دونه بس القدر ما يهتم بالظروف القدر عنده خطه كل شي يسير بخطه وحكمه ...
كوثر : ليش خليتني يعيسى عارف أني أحبك هذا جزاتي أني أحبك
ندى : خلاص كوثر استغفري ربش وطلبيله الرحمة الله خذ أمانته
كوثر : يارب تغفرله يارب
ندى : دايما أمثاله ما يعمروا في الدنيا
بعد شهر علي ما سافر لأن الوضوع محتاجله ما حد يقدر يمسك شغل عيسى غيره بما أنه أشتغل فتره فيه وهوه كان قدر المسؤليه مسك الشغل وطوره وبعد مرور سنتين كان عنده ولد سماه عيسى وهوه وصفيه عيشين في مسقط في الخميس والجمعة والمناسبات يرجعوا البلاد وبعدهم على حبهم وعمرهم ما سوي عرس أما كوثر تركت الشغل ونقطعت لربها تصلي وتصوم وتستغفر وتقرى القرآن فراقه صعب وندى وسيف بدى يكون زواجهم تقليدي منثل سلطان وربى الي جاتهم بنت وسموها ذكرى على ذكرى عمها عيسى ...
ــــــــــــــــــــــــــــــــالنهايةـــــــــــ ـــــــــالنهايةــــــــــــــــــــــــــــــــــ ـــــــــــالنهايةــــــــــــــــــــــــــــــــ ـــــــــــــــــــــــــالنهايةــــــــــــــــــ ـــــــــــــــــــــــــــــالنهايةــــــــــــــ ــــــــــــــالنهايةـــــــــــــــــــــــــ

