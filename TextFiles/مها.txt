
ساعات تتحقق الاحلام المستحيله بس بعد ماتتحقق نشوفها بشكل ثاني ونتمنى نرجع لواقعنا و نتركها بعيد عنا،،،،ساعات نكره وايد شغلات تتعلق فيناا بس لما نشوفها من زاويه ثانيه نشوفها احلى شي بالوووجوود
ساعات تكون احلامنا جنونيه بس تتحقق ونشوف الجنون بالواقع و يكون مر وسخيف ،،،،اللي بوصله .. والزبده من الحجي...مافي احد مرتاح حتى المرتاح مو مرتااح و كل واحد يشوف همه كبير حتى لو كان تافه بنظرك انت او بنظر غيرك....كل واحد معاااه همه على قددده...بس عاد طويله المقدمه مو صح؟؟؟...


حابه بهالقصه اتكلم عن نفسي..خصوصا انها كانت تجربه بالنسبه لي،،،خانتني مشاعري تجاه هالتجربه مادري زينه ولا شينه..او يمكن زينه وشينه بنفس الوقت.....

هاذي انااا مها بنت 15سنه بيتنا بالقادسيه الوسطانيه بين ثلاث بنات ريم 18 سنه فرح 13 سنه ودايما يشوفوني العله في كل شي واهاهاهي

ماعمري حبيت المطر..ودايما يوتر اعصابي ..لدرجة اني اخاف منه...بس في كل يوم ممطر شتوي افضل اني ادعل على اختي ريومه ..واقعد عندها بالغرفه واغثها خصوصا انه المطر يسبب لها ازمه نفسيه ...


(مها بغرفة ريم18سنه فاتحه الدريشه والشتر ومطلعه راسها ..الوقت:الساعه 6 المغرب )

مها:طق يامطر طق بيتنا يديد
ريم(حاطه المخده على راسها):مهووووو يالبقره طلعي بررره تكفين بناام

مها:وهاهااههاهاي مابي اصلان انا انطر المطر يطق عشان اقهرج واقعد بغرفتج واغنييييلج..طق يامطر طق..

ريم:مهوو عن الملاقه والله صج مليقه

مها:ادري تحبيني بس مو عارفه تعبرين عن شعورج واهاهاي

ريم(صوتها من تحت المخده):هالجوو يعيشني بكآبه

مها:بالعكس احلى شي بالووجود اربع اشياء

ويقولون بصوت واحد(الغروب و الحروب و المطر و البحر)


ريم:حفظناها يا بابا شنسوي بعد بنت الغزو ما الومج فيج روح صداميه


مها:عشووون عييل(وتقعد تتحلطم)..باجر امتحاني علم نفس ياربييييييييي متى اخلص هالسنتين وافتك واتخرررج ..ودي اساااافر اهج بروحي مابي احد ابي اطيييييير


ريم:والله ومالت اهم شي انج بتطيريين تصدقين مهوو ساعات صج احس اني بقتلج؟

مها:شي جميل هاذا

ريم:ااااااااااخ

مها:بعلج لين تطق جبدج و تموتيين وافتك منج واصير انا البجر اليديده..بسافر بسافررر حرام عليكم سفروني بموت لو خدامه جان سافرت ع الاقل

ريم:كفوج .وبعدين انتي طول عمرج ماييبين بعينج مهو وين يعجبها العجب اقول اقول منو من ربعج عندها جيتار و عود منوو من ربعج تهيت على كيفهاا محد يسأل منو من ربعج..الخ

مها:طاع السخافه حاسدتني على عودي اخذيه مابيه شفيج اليوم صايره نكديه قطيعه

ريم(تطلع راسها من تحت المخده):مو اقولج الجو اييب لي الكآبه
مها(بصوت عااالي):طق يامطر طقققققق (وتطل من الدريشه وتشوف سياره تسفط جدام بيتهم)


مها:اقوول اكو زوار عندنا لا بالله درسنااا انا لو اقتل خاللاتي مو احسن؟


ريم:لحوول لايكون رازين ويهم كالعاده

مها:والله شكلهم جذي مادري عااد شنو سيارة خالتي فوزيه؟
ريوم:لكزس ابيض

مها:لا يبه هاذي السياره مقحفه
ريم (حاقرتها)

مها:اااااخ بروح غرفتي لاني لوو بقعد هني ثانيه وحده راح اموت من المغثثثثثثثه وين ابووي خل يقعد معاي


ريموو(تأشر بيدها):طسييي




وادش غرفتي اللي متروسه صوري بكل مكان على الطوفه على المنظره على الكبت على السرير كل مكاااااان تدرون فيني معجبه بجمالي الخارق كيفي احب نفسي..ابطل الدرج واطلع صورة عليوي
(عليوي رفيجي من لما كان عمري 11 و توأم روحي واهو اقرب لي منها علاقتنا نت وحيل مع بعض مثل الاخوان بالضبط)


مها(تكلم روحها):وينك ياعليوي ياحمار ع الاقل جان قزرنا على بعض
وتدش فرح فجأه

فرح:مهووو

مها:عمىى بعييييينج خرعتيني شتبين


فرح:يعميج يالشيفه ..ماعندج اشعار نلحنهم لانه بطني يعورني من الملل


مها(تعفس ويهها):حدج فاضيه فرحوو طلعي عفيه

فرح:شفييييييكم انتووو فرح من صوب وانتي من صووب


مها:اليوم يوم السبت و بره مطر و توه مأذن المغرب و عليوي

محاربني وعلى علم نفس امتحان باجر و بطني يعورني .اكو جو كئيب اكثر من هالجو؟


فرح:اوش


مها:شنو!


فرح:صوت احد تحت


مها:يعني منو بيكون يا خالتج فوزيه يا خالتج مررريم


فرح:لأا يبه خالتي فوزيه عندها عزى اهل ريلها و خالتي مريييم شيييبها بهالمطر!!


مها:عيل تدرين شلون!!نروح نطل احسن

واقووم و اربط شعري اللي واصل لي ظهري و كيرلي كله...نزلت تحت جان اشوف مره كبيره شكلها عميه ماتشوف معاها بنت صغيره يمكن فيها25 سنه


نزلت....مها(تبتسم نص ابتسامه):هلا والله (واقول بقلبي:ياربي منو هالحوش)


البنت الصغيره:هلا فيج يمه روحي نادي امج


مها(تعفس ويهها) :حياكم..منو اقول لها؟


البنت الصغيره:ادري ماتعرفنا بس قولي لها اسراء مع امها ام رامي
مها(تقول بقلبها:ام رامي واع)


مها:حياااكم البيت بيتكم اروح اشوف امي
صعدت فووق ولا القى ريمو بويهي

ريم:مها


مها(تحط ايدها على قلبهاعمىىىىىى خرعتيني


ريم:وانتي كله مخترعه وبس..منو تحت؟


مها:مادري!! بس تصدقين ..لاعت جبدي من ريحتهم
ريم:يبون منوو؟مها:امي بعد منووو


ريم:لأا يكون ياايين يخطبونج كااااااااااااك


مها:اي تصدقين عاد اسم ريلي رامي كيكيكيكيككي يلا بس عاد يلا مناك



واروح افتح باب غرفة امي وبنفس الوقت امي تفتح الباب
مها:يمممممه

موضي:اشفيج اشفيج انتي متى تكبرين ووتتعلمين تطقين الباب
مها:الباب لو اموت ما اطقه و اكو ناس تحت يبونج
موضي:تصدقين مهوو


مها:لو شعري يطول كثر مايطول لساني جان الحين شعري واصل لي آخر الفرييييج..بس عاد حفظنا هالاسطوانه


موضي:عفيه على الشاطره..انزين ماقالوو اهما منو؟؟

مها:لاااء

تتركني امي و تنزل تحت بدراعتها العنابيه
موضي:يا هلا حياكم الله

اسراء:الله يحييج ويخليج حضرتج موضي الـــ____ ال___
موضي:اي نعم ..منو حضرتج؟

اسراء:والله يا ام - - - -

موضي:ناديني بأسمي الله ماعطاني ولد

اسراء:والله يا اختي ياموضي هذي امي (وتأشر على امها) واحنا مانقرب لكم وانا اول مره اشوفج..بس امي اللي شافتج قبل15سنه



موضي(تحط العصير بصينية التقديم):كانت رفيجتي يعني ولا معاي بنادي او - - -


اسراء:لا هاذي ولا هاذي


ام اسراء(تبتسم ابتسامة قلق):لغز!!


اسراء: يا اختي احنا مو كويتين وعايشين بالكويت من زمااان وانا انولدت هني


موضي:اها..وشدخل هاذا بالموضوع؟!


اسراء:ما اعرف شلون اقول السالفه ولو ماكنت مجبوره جان يمكن ظليتي طول عمرج ماتدرين


موضي:ادري عن شنو!! لو سمحتي تكلمي


اسراء:انا راح احكي بس اتمنى تسمعي لي النهايه من دون مقاطعه واحنا راح نتقبل ردة فعلج لو شو ما كانت


موضي(حاطه ايدها على قلبها):الله يستر!!تكلمي..اسمعج


اسراء:امي كانت تشتغل ممرضه..(وسكتت فتره طويله واهي تقول لا حول ولا قوه الا بالله)..كانت تشتغل ممرضه بمستشفى مبارك قبل 15 سنه دخلتي انتي المستشفى بحالة ولادة..كان غزو وحرب كنتوا بمحنه..كانت الامور متلخبطه (تسكت شوي وتمد ايدها داخل الجنطه اللي معاها وتطلع اسوار بيبي اللي يحطونه ساعة ولادة الطفل ويكتبون فيه اسم الام وو قت وتاريخ الولادة...وتكمل كلامها: يااختي قبل15سنه اخفت امي هذيل الشريطين بغرض انها تبدل بين مولودين..الولد او البنت اللي عاشو معاك 15 سنه ماهي بنتك او ولدك ..وهااذا اسوار الحرمه اللي عندها ولدك او بنتك و اكيد اهي ماتدري بهالشي ..امي وصلت لحاله من المرض خلتني اضطر احكي من شان تموت مرتاحه انا اسفه يا اختي والله اسفه بس ماني عارفه الدافع لهالشي ...واتمنى تسامحيها



موضي(ساكته ولا كلمه...كانت صدمه خلتها تشوف بنتها مها بنت ال15 سنه


بكل مراحل عمرها بعفويتها و جمالها الغريب عن العايله كان تشوف مها تتلاشى صورتها جدامها وتحاول تجمعها من يديد وتحاول

تستوعب اللي حصل ..رجعت بالزمن لي ورى 15 سنه يوم صحت بالمستشفى ..موضي:يمه (كانت تكلم يدتي)


يدتي:هلا يمه صحيتي ..


موضي:يمه ..ولد؟


يدتي:لا يا يمه بنت مثل القمر


موضي:يمه وينها بشوفها


يدتي:كاهي نايمه قمر لا اله الا الله قاعده افكر تشبه منو ورجعت لي زمن يدي ويدتي خيخيخ

موضي:يمه كنتي موجوده ساعة ولادتي


يدتي:انولدت هالبنت على ايدي يا يمه ...........ردت امي لواقعها الغريب على صوت بناتها الثلاث


مها:يمــه يا يمه ردي علي شفيج ساهيه


ريم:الله يستر هالينيتين شنو سوو بأمي


مها:قلتلج شاكه فيهم من ريحتهم


فرح:او طالعوو امي ترجف منوو معلي على السنترال(المكيف)


ريم:جبوو شوي




موضي:مها


ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ





الجزء الثاني .. (للكاتبه :- مهاا )

مها:هلا يمه عيون مهاااا المربعه

موضي:تمنيتج تكونين يوسف اول ما ييتي الحين بس مابي احد ياخذج مني


مها: ها!!


ريم:انتي لو صايره يوسف و فاكتنا مو احسن طالعي امج قامت تحلم فيه المسكينه

فرح:تعقدت امي بعد هالعمر


موضي(صرخت فجأه):والله ينييت كافي بس كافي منو مها وينها مها بنتي انتي اي انا ربيتج على ايد يدتج يا يمه انولدتي


مها(واهي تاكل علج قاعده تستعبط):طول عمري وانا اقول يدتي جذابه لا انولدت على ايدها ولا شي اصلااان خالتي تقول يوم انولدت اناا كانت يدتي نايمه


ريم:يكيكيي شياب الطاري الحين


فرح:لا سكتوو ترا السالفه صج

مها:شنو اي سالفه شصاير


موضي(زاد صراخها...عبدالله ..عبدالللللله

وتصعد ريم فووق ركض و تنادي ابوووي حسينا انه السالفه بدت تصير جد وكان خوفي يزيييد كل ثانيه مادري شنو كان تفكيري وقتها..

عبدالله:شفيج ياموضي شصاير يا بنات شفيها امكم

مها:مادري يبه قبل شوي مادري منو ياااناا حرييم مادري شنو يبه مادري كلم امي قولها شسالفه

(كانت الدمعه بعيوني والكلام يطلع من حلجي واهوو يرجف من نبرة خوف واضحه)

عبدالله(يمسك امي):شفييج ياموضي

شصاير منوو يانا قولي تكلميي


موضي:مها يااا عبداللله مهاااا


مها(قمت ابجي):شفيني يمه شصاير
خرعتينيييي شسويت انا والله ماسويت شي


عبدالله:شفيها مها شنو سووووت مها يبه شفيج شصايررر كلميني ردوا

(ريم و فرح منصدميين و واقفيين )


موضي: بعد 15 سنه تطلع مها مو بنتيي


(وقتهااا طحت من طولي وكل شي يه على بالي مشاعري اختلطت و مادري بالضبط بشنو حسيييت ...)


عبدالله:منووو يقووول ..تكلمي شقالووو بنات ابليس اللي كانوو هني قبل شووي


موضي(بهستيريا غريبه):مها مو بنتي بدلوو اليهال قبل 15 سنه مادري ولدي ولا بنتي قوم يا عبدالله نروح نسأل قوم لا تطالعني جذي مها مو بنتي مهااا


عبدالله(بنبرة جنوووووون):منوو يقووول ..ادري انها انولدت بغزو بس انولدت على اييد امج ومحد لمسها غيرهااا تعوذي من ابليس وقومي صلي ركعتين هذيل مخرفيين قومي بس يابنت الحلال قومي يامها هاذا حجي فاضي شلون يايبه


(وصراااخ ريم و فرح و مهااا صدمه بدون اي حركه او ردت فعل حتى افكاري كانت بصووب وانا بصوب كل شي اخترب وقتها)


موضي(قعدت تحت ريل ابووي):قوم يا عبدالله بروح اشوف بعد 15 سنه انا شنو يبت بنت ولا ولد قووم الله يخلييك اهي عطتني العنوان و كل شي خلاص خلاص انا بروح بروحي بس مهااا لحد ياخذها مني تعالي مهااا يمه لا تخليين احد ياخذج مني تعالي ابيج يمي يايمه..


(وقتها عرفت انه امي تأثير الصدمه بدى يبين عليها ماتدري شنو تبي تبيني و تبي تعرف شنو يابت قبل 15 سنه ..وانا خذتني افكاري وقعدت اشووف احلا مراحل عمري بهالبيت كل شي صاار حسيت انه ال15 سنه كلها شفتها جدامي بحلووها و مرها قعدت اتذكر حتى الشغلات الغايبه عني دايما كل شي راح ..خلاص..شفت احلا المواقف بعيووني كل اللحظات ..سهرنا مع بعض ..عبطنا مع بعض..لعبنااا..غشمرتناا ..كل شيييي


..وصحيت على كلام ابووي واهو يقوول:لازم نحلل عشان نتطمن لازم نروح نكلم البيت اللي فيه بنتج على قولتج


و امي حاطه ايدها على راسها و خواتي ليلحين الصدمه مأثره عليهم ..وانا بدييت افكر بأمي و ابوي..لالا اقصد امي الثانيه ..شلون راح تكون لو طلع كلامهم صح!!..شلون راح اتحمل اروح هناك..منو اخواني منو خواتي
منو آنـا؟؟..مها البرواز..ولا شنو؟
وتتركني افكاري لثواني..


عبدالله:تعوذوا من ابليس انا ادري انه مها بنتي بس بخليج تتطمنيين اكثر

(حسيت انه مثل امي مايدري شنو يبي..مثلي انا مثل خواتي اللي اكيد تفكيرهم الحين منو اختنا اليديده او منو اخونا اليديد...وين راح تروح مها..و وين راح نلتقي..وراح تتكرر ايامنا مع بعض ولا خلاص كل شي انتهى...ابتسمت ابتسامة يأس..وخووووف واحساس بالضياع..خايفه من المجهول ..وصوووتنا واحنا كلنا نضحك غطى لي افكاري ودي اسمعهم يقولون تذكرين في يوم لما صار كذا وكذا و نضحك كلنا على هالموقف..بس تاخذني افكاري مره ثانيه وارجع اشوف الواقع بعيين ثاانيه من زاويه ثاانيه ..وتخطف نظراتي شكل ابوي واهوو ماسك بيده ورقه فيها عنوان و رقم بيت و اسم مره...خطفت انفاسي مابيها تزعجني ابي اسمع شراح يصير وشنو راح يكون مصيري و وين !


اكتشف انه الرقم مقطوع ..


موضي:عبدالله عندنا العنوان امش خلنا نروح
(وقتها كرهت امـي ..وقعدت اقول بنبرة حقد :متفائله انه بيكون لج ولد بعد 15 سنه وليلحين عندج امل )


عبدالله(ساااكت):موضي صلي على النبي شلون نروح من غير موعد


موضي(بصراخ على بجي على هسيريا):وانا بروح اخطببببب انا بروح اشوووف منووو ولدي


عبدالله:لا حول ولا قوة الا بالله حسبي الله ونعم الوكييل قومي يمه مها غسلي ويهج وتعالي معانا ولا تخاافين بس عشان نطمن امج

قمت من مكاني وانا اطالع امي بحقد وقلت:بس والله اذا طلعت السالفه مو صج والله ماراح اسامحج

غسلت ويهي وربطت شعري صليت ركعتين طلبت فيهم من ربي انه السالفه ماتكون صج و خذتنييي غصة بجيي ودخل علي ابووي


عبدالله:تقبل الله يبه.. يبه مها كلام امج قبل شوي لاتحطينه في بالج كلنا منصدمين و كلنا ماعرفنا شنقول وانا متأكد انج بنتي وانشالله مايصير الا كل خير انتي الحين لبسي وامشي معانا


مها(طالعت ابوي بنظرة حسسته فيها بأنه احساسه مو صادق او انه صادق بس بيحاول يجذب على عمره كلنا كان احساسنا جذي من قبل بس ما اخذناه بمحمل جد خصوصا انه ولا شي فيني يدل على اني بنتهم..

وذبت بدموعي مره ثانيه بس هالمره حسيت انيي بنت ال4 سنوات عفست ويهييي و بجييت ..


عبدالله(واهو حاظنني):يبه مهااا بعده ماصار شي كله حجي يا يبه شفييج لا يصير عقلج صغير مثل امج قومي يبه


قمت مثل ما قال ربطت شعري..و مشيت معاهم ..وقفت عند الباب اطالع البيت كله وانا قلبي حاس انه بيي احد غيري وياخذ مكاني و كل شي خاص فيني..حسيت بلحظة اني اكره كل اللي بالبيت من زود خوفي وحبي لهم..حسيت بلحظة اني بصرخ من كل قلبي اقول اناا منووووو..

بالسياره..الصمت ماخذ حقه وزياده وابوي يحاول يقنعناا نهدي نفسنا وانه بعده ماصار شي ..سهيت افكر ..

بساعه كل شي اخترب قبل ساعه كنت افكر بهم الامتحاان وكنت مها البرواز وكنت بغرفتي وانا ادري انها غرفتي
قبل ساعه كانت حياتي مستقره و همومي اتفه من اني افكر فيها..الحين!! انا منو؟؟وين غرفتي حاسه بضيااع وكان ودي وقتها انزل وامشي بالشارع حاسه بخنقه غريبه و دموعي تغطيها..الله يستر..وين راح اكون بعد ساعه !! وشنو راح يكون همي..



امي تبجي بصمت وابوي سااكت وانا قاعده افكر بأيامي اليايه وين راح تكون وشلون راح اعيشها...
فجأه تذكرت عليوي وينه ايي يشوف مها اللي عمرها مابجت وينه ايي يشوف دموعها ..ويينه بكلمه ابيه يكلمني بأي شي يهديني يحسسني اني مها يحسسني اني ليلحين ما انتهيت...



ونبضات قلبي كل مالها وتزيد..

وقفنا عند بيت في (الجابريه)..

نزل ابوي و قلبي من زود دقاته حسيت انه بيوقف...

بعد فتره رجع مره ثانيه بيده ورقه..عرفنا انه البيت مأجر و عطانا عنوان صاحبه..

زادت رجفاتي لميت روحي حيييل وانا اخنق دموعي..

ابوي يلتفت لي ويقول:هههه موضي شوفي بنتج مهاوي ما اوصيج تدرسين عدل حق الامتحان اول ما انرد البيت

(ضحك مو من قلبه يحاول بأي كلمه يهديني يقلل من توتري يحسسني اني مها..

وانا غارقه بدموعي آآآه يا يبه ياليتني في داري الحين ادرس ..


ياليتني ادرس..ياليتني مافتحت الباب لهم

ياليتني بغرفة ريم الحين اعبط عليها

ياليتني يايبه ازهب ملابس المدرسه

ياليتني في غرفتي ادرس...




ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




الجزء الثالث (للكاتبه:- مها )



كان البيت بمنطقة(مشرف)..المطر فجأه وقف..ياخوفي لايوقف قلبي ..حسيت بتعب وانا مابي اعرف الحقيقه مابي اعرف انا منوو خايفه انصدم ..طول عمري مها البرواز المغروووره اللي مايعجبها العجب..مابي شي يقلل مني مابي كل شي كرهته..الصدمه خلتني اسكت فتره و ابجي فجأه وامي قالت كلام وااايد ما فهمته ما اعتقد انه اهي بعد كانت فاهمه اهي شتبي بالضبط حاطه ايدها على راااسها و ماتبي تسمع غير الحقيقه ماتبي احد يكلمهااا ....

بعد فتره وقفت السياااره....وفقدت السيطره على
نفسي وقتهااا ..مها:يبه الله يخليك مابي انززل تكفه يبه


عبدالله:مهااا شفيج يبه تعوذي من ابليس ماكو شي مو صاير شي نزلي مايصير نخليج بروحج يلا يبه نزلي..موضي كلمي بنتج خليها تنزل

وانا حاطه ايدي على عيوني وابجي مثل اليهال بالضبط ..واابوي يضحك علي و يقولييي:راح اذكرج بس نخلص من سالفة امج انج بجيتي جذي

غمضت عيوني فتره..وقررت اني انزل..وامي تطالعني بنظره مافهمتها وقتها كنت حاقده وبس بس الحين عرفت انها كانت تبيني و تبي تعرف المجهوول..وخايفه علي بنفس الوقت من اللي راح يصير فيني...نزلت عيوني وقعدت اقوول بقلبي::يايمه ليتني افهمج.....

دخلنا البيت..وسألنا عن صاحبه...بعد فترره.. دخل علينا صاحب البيت عرفت انه اسمه يعقوب راشد الراهي من لوحة الديوان اللي كانت بره..سرحت اقوول مها يعقوب راشد الراهي؟؟مها عبدالله البرواز..الراهي البرواز..عبدالله ...يعقوب...

يعقوب : يا هلا حياكم الله..


عبدالله:الله يحيييك ..يابو يوسف اناا ماعمري عرفتك بس اكو سالفه صايره يابتني عندك و لي بيتك (قعد ابوي فتره يفكر بالاسم ..طول عمره واهو حلم يسمعه..[بو يوسف])


يعقوب:: هاذي الساعه المباركه يا بوو


عبدالله:بو يوسف


يعقوب:اي يابو يوسف تشرفناا ..


يابوو عصير و انا نظراتي راحت صوب يعقوووب قعدت اطالعه وشفت فيه مها..مادري ليش هالاحساس ياربي كافي..


عبدالله:ندش بالموضووع...والله يابوو يوسف السالفه غريبه وراح تغيير وايد اشياء


يعقوب:مثل شنوو


عبدالله: زوجتك اسمها ..غدير الــ الـــــ


يعقوب:اي بالضبط


عبدالله:عندكم ولد او بنت عمرهم حوالي15سنه
(قعدت اطالع امي بشوف ردة فعلهاا اول ماتعرف انـه .....

يعقوب:اي عدل ولد عمره 15 سنه


(آآه يا يمه يبتي ولد بعد15 سنه حمل...آآه يا يمه ليتج لا حملتي ولا يبتي ...


عبدالله:انولد بمستشفى مبارك


يعقوب:اي عدل من وين لك كل هالمعلومات؟


عبدالله:آآه..عيل اسمع..اليوم..آآ..ييوونا البيت حريم ثنتيين


يعقوب:اييي شفيهم


عبدالله(بعد فترة صمت): يدعون انهم بدلو اليهال واهما صغار


يعقوب:عفوا؟


عبدالله:اقصد ولدك اللي عمره 15 سنه ببنتي اللي عمرها 15 وانولدت بنفس اليوم و المستشفى ..انا اقول يابو يوسف نروح نحلل عشان نتطمن


يعقوب:شنو نحلل و شنو نتطمن يبه يوسف ولدي وانا ابووه من 15 سنه الحين يايبلي بنت تقولي هاذي بنتك...


عبدالله:مثل ماسمعت و شفت و المطلوب الحين نروح نحلل


يعقوب:لا حول ولا قوة الا بالله(راح بفترة صمت وارتفع صوته شووي ) انت شتقووول ابي افهم اناا وين قاعدين احناا فلم هندي اهووو.. اخووي اعذرني انا مو مصدق


عبدالله:وعشان تصدق و نتطمن ونعرف الموضوع و نفهمه لازم نحلل باجر الصبح


يعقوب:يبه يوسف ولدي ولدي انا انت شتقوول


عبدالله:يابو يوسف مثل ماقلت لك احنا مضطرين انا نفسك مو مصدق ولا ابي هالشي يصير بعد هالسنيين اللي راحت ومها بنتي و يوسف ولدك


يعقوب(رد صوته طبيعي):شورتك وهداية الله ولو انه المفروض مانمشي على حجي حريم ثنتين قالوه و مشووا بس كلامهم مو هين لازم نحلل باجر عشان تتطمن و تطمني


عبدالله:عدل هاذا الكلام اللي نبيه ويالله اخووي على خير انشالله



يعقوب:على خير حياكم الله




طلعناا وانا بمنتهى الصممممت حتى افكاري سكتت ..بس قعدت اقووول..الدكــتــوور يعقوب راشــــــد الراهـــــي ،،،



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




الجزء الرابع (للكاتبه:- مها)

بعد مارجعنا البيت ..بخطواتي الثقيله ..وفرحة حزن امي..و خوف ابوي علي..بعد طريييج طوووويل حسيته بالسياره...لقيت خواتي جدامي،،وقتها ماكنت ابي غير غرفتي مابي اشوف ردت فعلهم مابيها تكون مثل ردت فعل امهم مابي انصدم مااابي

ريم(بهدووء):مها شصار !!


مها(حطيت ايدي على ويهي وانا اتحسر):شنوو تبوون انتووو شنو تبوون ..اخوكم؟؟...اي اخوكم..يوسف يعقوب الراهي اخوكم يوسف عبدالله البرواز ..ريم انا مها يعقوب الراهي..تبوون اخوكم صح ماتبووووني ..ماتبون مها..حتى انا ما ابيييكم ما ابي احد وخروا عني ....( فقدت الوعي لساعات و صحييت الفير(الفجر) ...


فتحت عيوني لقيت امي و خواتي يمي..صداااااع ذبحني ...مادري شلون حسيت انه اللي صاار كان حلم ...

مها:ريم صج اللي صار ..صج ولا انا كنت احلللم


وهدوووءها خلاني اعرف انه الكابووس كان حقيقه ..طالعت امي اللي كانت بعالم ثااني بأفكااار بعييده ..والخوف مبين بعيونها من كل شي راح يصير تمنييت اغمض عيوني و افتحهاا القى الشمس شرقت اقوم اروح المدرسه و اضحك على حلمي السخيف..آآه..


مها:يمه مبروك يتربى بعزج


موضي(راحت بنوبة بجيي ولمتنيي حيل ..بللت شعري بدموعها اللى انمزجت مع دموعي ..وخواتي نفس الشي..


بعد ساعات عصيبببه عشتها بكابوووس وهمي شرقت الشمس...كانت امي يمي..وخواتي بعد..قمت بكل هدوء غسلت ويهي وبديت اتقبل واقعي المر..كانوو نايميين وانا اغسل ويهي..نزلت مني دمعه بكل هدوء مسحتها وانا اقوول (يااربي ...آنا صغيره على جذي صدمه..


صليت ودعييت ..وغفيت على السياده(السجاده) وصحتني امي وبكل هدوء قمت من غفوتي لبست ....

بعد دقايق وانا تحت ..نزل ابوي واهو يلبس غترته وانا منزله راسي ..رفعته شووي لقيت امي يمي بعباتها ساهيه فيني..آآخ ليش آآنا ليش اشمعنه انا اللي يصير فيني جذي ...استغفرت ربي ..وقاطعني ابووي

عبدالله:يبه مها اكلي لج شي


مها(بصوت هادي):يبه رايحه احلل


ابوي سكت فترره وانا اشوف بعيونه كلام وايد كان وده يشوفني بملابسي المدرسه أأخره على الدوام كالعاده كان وده يشوفني بعصبيتي و عسارتي الصبح....



بالسياره....هدووء محد تكلم ..وصوت العفاسي واهو يقرى سورة البقره حرك الف احساس فيني و بديت احس اني لازم اتقبل كل شي كلللل شي حتى لو كان مر راح ابلعه وانا ساكته وراضيه وشاكره بعد..

نزلنااا ودخلنا المستشفى لقينا سيارة اسعاف عند الباب تذكرت كلمه كان يقولها ابووي كل ماشافني داخله المستشفى((انشالله ماتدخلينه بعد الا للولاده.....

آه يالولاده.....آآه يايبه ...دخلنا وانا كل مافيني يرجف بصمت..ودي اصررخ عمري ماتعودت على الخوف والهدوء..ودي اصرخ...

لقينا يعقووب الراهي..سهيت فيه ..مادري بعد جم يوم يمكن اناديك (يبه) ..


عبدالله:صباح الخير


يعقوب:صباح الخير هلا بو يوسف وين مها


عبدالله:كاهي

يعقوب(بعد نظره طوويله مادري شنو معناتها):يلا يبه يوسف داخل...


التفت على امي لقيتها تدعي
مها:تدعين!!ليوسف ولا مها؟

موضي:لكل خير

مها:والخير بمها ولا بيوسف


موضي:الخير الله اعلم وينه فيه


مها:يمه ادعيلي..يمه ما ابيهم يمه


موضي:سمي يايمه ودخلي وانشالله مايصير الا الخير

بلعت ريجي بكل هدوء..بعدت خصلات شعري عن ويهي..ودخلت....

شفته!..يوسف...وينج يايمه تيين تشوفينه..وينج يايمه كاهي فرحتج جدامي...حسيت بدمعتي وحاولت اتجاهلها وبانت على خدي


مها:لا تخاف..ااذا طلعت يوسف البرواز راح تحصل كل شي حلو
رفع راسه وشفت فيه خواتي ريم و فرح بملامحه بطريقته بنظرته حتى قبل لا ينطق..


يوسف:واذا طلعتي مها الراهي راح تكونين خاله وراح تحصلين غرفه كبيره (ضحك و دموعه على خده)..


مها:خاله؟


يوسف:اختي عندها بنت وصبي


مها:تدري يايوسف انه امي طول عمرها تشوفني يوسف..جنها كانت حاسه ..


يوسف:ياليت كل هاذا يطلع حجي وافتك


مها(مسكت ويهه):ياليت ! تقول ياليت؟؟ آخ احساسي اكبر من هالكلمه ماني عارفه شقول...


قاطعنا الدكتوور وقال بصوت هادي:انشالله مايصير الا الخير...

مديت ايدي بخوووف كبير ماعرف اعبر عن حجمه ..و دقات قلبي ماله داعي اقول شفيها...يوسف يطالعني بنظراات خووف بملامحه اللي كلها براءه...

بعد الابره...راح الدكتور و قعدنا ساكتيين و نظراتنا تعبر عن اللي فينا ..عن اللي نبيه..بعد فترة صمت قال شغله استغربت منها مادري تدل على عقليته الصغيره ولا قوة الموقف اللي خلاه يخربط
يوسف:اذا طلعتي مها الراهي راح اتزوجج
مها:شنو؟

يوسف:ماكو غير هالحل عشان مانبتعد عن اهلنا


مها:يوسف .. لانستعجل الاحداث

بعد ساعتين انتظااار حسيتهم 15 سنه مو ساعتين سافرت فيهم بعيد عن الواقع



..لمحت الدكتور بيده الاوراق..الـنـتـايج طبعا..






ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ



مها:الجزء الخامس

النتــايج..تطلبت منا كلنا نكون مستعدين لها ..

حاولت اترجم ملامح الدكتور ..كان مبتسم وابتسامته ماتدل على شي...

حسدت ابوي على هدوءه واستغربت من قوة توتر يعقوب وامي مابان عليها شي...يوسف كان بعالم ثاني...وانا انطر الدكتور يتكلم...

عبدالله(بتوتر):يالله دكتور طمنا


يعقوب:يالله الله يخلييك


كان الدكتور متجاهل كل كلامنا وقاعد يقرى ورقه كانت بيده...وانا ماكنت قادره حتى اتكلم فكان الصمت افضل ..


امي:دكتور كلمناا


الدكتور: نتايج تحليل مها مطابقه ليعقوب الراهي و يوسف مطابق لعبدالله البرواز...

كاان الصمت اهو ردة فعلنا كلناا..

...ابوي بس اللي اعترض وقعد يحاول من الدكتور انه يتأكد من كلامه...امي كانت نظراتها ليوسف ودموعها على خدها و يعقوب كان غارق بسهوته

..قام يعقوب فجأه : شهالحجييي انت شتقوووووول؟؟؟لايبه هاذا حجي فاضي يوسف ولدييييي انت شتخربط مينون انت منت صاحي يبه انت خرطي منت دكتور يلااااااا يلا يوسف قوم يبه....

راحووو...يوسف كان يبجي وانا كنت هاديه لدرجه الموووت..امي كانت تبجي ابوي صدمته كانت قويه عليه ..كان حاط امل حتى بعد مافقدناه كلنا ...قعد يترجى الدكتور يتأكد من النتايج ..

قال انه مستعد يحلل مره ثانيه...كلام وايد...ما اخذنا منه نتيجه غير ...اني مها الراهي...




ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ




مها:الجزء السادس

رجعنا البيت ..امي طول الطريج تبجيي..ابوي ساكت ..وانا تقريبا تقبلت السالفه..ولو انه دمعاتي عاندوني بهاللحظه يمكن لاني اكتفيت دموع....حسيت انه الحين مو وقت دموع خلاص..اللي صار صار....مالازم نعيش تحت جذبة ال15 سنه ولازم اعترف ولووو لنفسي و لمره وحده بكل هدوء و صوت عالي واقول اسمي((مهـا يعقـوب الراهــي))..بعد ماقلت اسمي ...خذتني موجة بجي .....حذفتني على عتبة باب الواقع...هاذي آنـا..مها الراهــي....

بعد مارجعنا البيت ... قضيت باجي يومي بغرفتي ...مابين النوم والبجي...من دخلت غرفتي ماشفت امي...ماشفت ابوي..وينهم تخلوو عني بهاللحظه ..وانا بأمس الحاجه لهم..يمكن لأنهم بنفس حالتي و محتاجيين لاحد يوقف معاهم...من يومين وانا مو شايفه خواتي...الظلام يغطي غرفتي...وصينية الاكل داشه طالعه..تدش وتطلع من غير ما آكل اي شي...ولا احد غير الخدم كانو بغرفتي...لا خواتي ولا ابوي ولا حتى امي....متغطيه بلحافي افكر بشنوو راح يصير...اكثر من اللي صار...شلون راح اتقبل مها الراهي بعد ماعشت 15 سنه مها البرواز...منو امي و وينها ليش ماشفتها لحد الحين ..يمكن اهي مثل امي موضي ماتبيني...تبي يوسف..كلهم يبون يوسف...وين ريم وين فرح ليش خلوني بروحي...هاذا رابع يووم اقضيه بروحي بغرفتي...مع الظلام..و دموعي و خوفي ...آآه ياكبرك ياهمي.......خامس يوم يعدي...وانا شبه عايشه على البندول...محد حتى طل علي....محد بغرفتي غيري...محد ..وين راحووو...مو انا اللي جبرتهم يعيشون مع مها الراهي مو انا اللي بعدت يوسف طول هالسنين عن امه و عن خواته..ولا انا اللي لي ذنب في اللي صار..ترى حتى انا ضحيه..حتى انا مثل يوسف ..حتى انا بحاجه لهم..انا ماقلت للقدر اخذ منهم يوسف..ليش تخلوو عني وانا بهالحاله..بأحساسي بالضياع واحساسي بانه مابقى فيني شي ..آآه حسبي الله على اللي كان السبب ما اقدر اقول اكثر من جذي..تجاربي بالحياة ماكانت اكثر من لعب وغشمره ...بيوم وليله اعيش هم اكبر من عمري كله..بيوم وليله اصحى القاني مها الراهي...هاذا يومي السابع..اعيشه بروحي مع روحي ..والتعب يغسلني وارجع ابجي... مابي شي..بس ابي احد يفتح الليت ايي يظمني حيل يحسسني بأني ضحيه مالي ذنب..وتاخذني افكاري وارجع اضيع.....صحيت بيوم الثامن...قررت انهي هالعزله ..غسلت ويهي وبعد صلاتي..غسلت تعبي و كل مافيني من هموم بالشاور اللي اخذته..طلعت من غرفتي وانا اوعد نفسي ماراح ألوم احد ماراح اتكلم الا بأسمي اليديد..مها الراهي...لقيت خواتي بالصاله طالعوني بهدوووووء ونزلوو راسهم...ابتسمت ابتسامه باهته ..
مها:شفيكم!!
(محد رد علي ولا حتى طالعوني)
مها:ترا مها اللي كانت دوم وياكم اهي نفسها مها الراهي...
هدوووء
مها:ليش فجأه حسستوني اني غريبه
ريم:امي بالمستشفى من 4 ايااام
فرح(تبجي...):احنا شصار لناا منو داعي علينااا
مها:ليش شفيهاا عسى ماشر تبي يوسف (ابتسمت ابتسامة ساخره الحقد باين بعيني)


ريم:مها امشي معانا اليوم حرام كافي اللي صار لها انتي ماتدرين عن شي


مها:وانا ؟!...مو حرام اللي صارلي؟؟..ماكسرت خاطركم مثلها؟؟..ماحسيتوو فيني؟


ريم:مها مادري شقوول بس لازم تحسين فيها


مها:احس فيها واهي ماحست فيني ولا حتى قالت هاذي مها اللي ربيتها


ريم:كانت طول عمرها تحس فيج ماله داعي تطر منج الاحساس اليوم


مها:وانا طول عمري احس فيها بس اهي اليوم ماحست فيني شلون تبيني احس فيها..؟؟ولو بيدي جان من زمان تلقوني ببيت الراهي بس عشان اخلي يوسفها ايي يعيش هني...وين ابوي؟؟


ريم:ابوي نايم انتي اللي وين ابوج؟..وينه ؟؟مايبيج؟؟


مها:اي تصدقين...مايبيني !! مثل ما انتو ماتبوني..عادي متقبله الوضع


ريم(تبتسم بيأس):ابوي مفكر يرفع قضيه ويعرض الاوراق اللي تثبت انج بنت الراهي..لانه امي تبي يوسف


مها(بعصبيه):متمسكه بيووسف حتى بعد15سنه


ريم:مها هاذا اخوونا ..انتي مو مشتاقه لاخوانج؟


مها(بنبرة يأأأس و تعب):ابيهم وابيكم


ريم:واحنا بعد نبيه ونبيج


مها:انتي شفتيه؟
ريم:ودي اشوفه
مها: آآه ياريم
ريم:شفيج!
مها:ههه كل هاذا وتسأليني شفيني...

بعد 6 اشهر قضايا و مرافعات ..قررت المحكمه..انه مها الراهي تعيش في بيت يعقوب الراهي و يوسف البرواز يعيش في بيت عبدالله البرواز..مع شروط تنظيم الزيارات الاسبوعيه ..





ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ


مها:الجزء السابع

لأول مره اشوف فيها امي..هاذي امي؟!..هاذي اهي امي؟؟..نسيت الناس ونسيت نفسي بالمحكمه وانا اطالع امي.......

كانت يمي بالمحكمه كانت تتكلم بصوت خااافت تكلم ابوووي يعقووب تقوله هاذي بنتي...يعقوب...شوف بنتي...

يعقوب(بحزن ودمعه حسيتها بعيونه وصوت خاااافت):مثل ماقلت لج ...شفتيها..شفتي بنتج...شفتي مها..

بلعت ريجي و دموعي غطت ويهي...وانا اشووفها ودي اروح اقعد يمها..مابي شي ..بس بروح عندها..يمكن احس بالحنان اللي فقدته من ايااام..من يوم ما انولد يوسف في عالمنا ...واخذ فكر وحب وحنان امي موضي كله...

بعد ماخلصوو شغل و اوراق عشان يتم الاستبدال و استرجاع طفله ضاعت من15سنه في بيت البرواز ...ويوسف اللي كان ضايع من زماان في احلام و فكر امي موضي...

واجهني يوسف...وابتسم بويهي (بحزن وتقبل للواقع)

..وقال بصوت خافت : يلا عاد وخري عن امي و اخذي امج ترا اذبحتنا فيج....


ابتسمت ابتسامه سخيفه...نادتني امي موضي ..التفت لها...كانت تبي تكلمني...مشيت خطوتين جداام ..


بس رجعت...مهما يكون كانت في يوم من الايام امي...كانت امي..التفت

موضي:يمه مها لا تخافين بظل امج امج موضي اللي تحبج و تخاف علييج...


غرقت بمووووجة حزن رجعت ظميتها بس بجفااااف من غير احساااس حتى من غير ما ألمها بأيدي ...

حسيت اني عذبت ضميرها بنظرتي الاخيره لها اللي كلها لوووم و عتااااب كنت اقوول فيها(ليش يا يمه)...


استقبلتني امي الثانيه بأبتسامة حززززن كأني حلم ضاع من سنين ورجع رجع بس مكسووور وضاايع ...

التعب كان باين على ملامحي..اللي كانت تشبهها في كل تفاصيلها...


وقفت يمها..ظمتني حيييييل وبجييت على صدرهاا..

حسيت بالقهر يقطع اوصالي..

حسيت اني فعلا كنت تايهه ورجعت ...

يكفي اني اشوفها تستقبلني بحظنهاا...

بدت تتلاشى صورة امي موضي بدت تتلاشى صورة ريم و صورة فرح...

بس قلبي ليلحين مايقدر يفارق ابوي عبدالله...


ومايقدر ينسى شلون تخلت عني امي موضي...



ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ

لا احلل مسح اسمي من على الرواية ..
تجميعي : ♫ معزوفة حنين ♫..

ـــــــــــــــــــــــــــــــــــــــــــــــــــــــــــــــــــــــــــــــــــــــــــــــ



مها:الجزء الثامن والاخـــــــير
















طلعنا من باب المحكمه وانا حاسه بسعادة بدت تنولد في داخلي ..حسيت انه غصتي بدت تتلاشي من مكانها....

قعدت افكر بمنوو اخواني....

ولفتت نظري حالة ابوي عبدالله واهو طالع من المحكمه بيده حلمه اللي حسب انه مات ...

كان يشوف بعيونه يوسف ،، بس مو عارف شلون راح يتقبل ابتعاد مها عنه ..

امي كانت عايشه تحت حلم الانفاس لو بيدها جان شالت يوسف بين ايدينها وقالت هاذا اهو يوسف ولدي ...


ارجع بنظراتي لمكاني...


وامي غدير ضايعه بغصة فرح و غصة حزن وابوووي يعقوب مافهمت احساسه ...


بس حسيته وده يشيلني بيده ويعوضني عن ضياعي15سنه...


بالسياره كانت امي غدير تبجي من الفرحه....و تكلمني عن خواتي...

غدير(واهي تبجي):يمه مها لو تدرين شنو صاير باخوانج


مها:كلهم يبون يوسف صح !


غدير: يبون يشوفونج بس يوسف كان يحرهم كااان يقول تشبه امي غدير


(وتضحك وابوي يعقوب يبتسم )


بعد فترة صمت...


غدير:يمه مرتاحه بثنويتج ولا ننقلج ثنويه قريبه يمنا


مها:يمه تونا بأول العطله يصير خير بعدين


(ضعت بكلمة (يمه) و سرحت فيهاا ومن غير ما احس بنفسي قلت بيني و بين نفسي(ياليتج تستاهلين هالكلمه مو مثل امي موضي اللي استغنت عني بسهوله و من غير حزن ) )


غدير:يمه نظفت لج غرفتج وبعد شوي انشالله بتوصل جناطج مابي احسج غريبه ابي كل شي يصير طبيعي عشان اخوانج بعد مايحسونج غريبه عنهم يمه

مها:احاول يمه


يعقوب:وابي هالحزن اللي على ويهج يروح مو بنتي اللي تكتئب جذي

مها:انشالله...


بعد فترة صمت


مها:يبه


يعقوب:هلا يبه


مها:انت دكتور


يعقوب(دمعت عينه):الله يلعن اللي خلاج تقعدين مع ابوج بمكان واحد لا اهو يعرف عنج شي ولا انتي تعرفين عنه شي


غدير(بحززززن):ابوج دكتور بالجامعه


مها:سمعت انه عندي اخت كبيره و اخت صغيره واخواني الصبيان 3



غدير:اي يمه عندج اختج اماني عمرها 27 سنه عندها شوق وجاسم عيالها ..و عندج اخت اسمها حنين صغيره بالمتوسط ..واخوانج الصبيان ثلاثتهم بالمتوسط واحد ثانيه متوسط و واحد رابعه متوسط والكبير بتاسع على قولتهم يعني اولى ثنوي ...الحين ابوج صار (بو حمد)



مها:الله يا يمه طول عمري احلم بأخو واحد


غدير:والحين ثلاث و راح يحطونج بعيونهم وانا متأكده انكم راح تتعودون على بعض بسرعه


مها:انشالله انا بحاول


وصلنااا الفلاا..كانت حيل كبيره لأول مره اطالعها بدقه جذي ..جني دخلتها على عماي آخر مره..كان كل مافيها روعه..دخلت البيت..

ولقيت اخواني و خواتي بالصاااله ....

كانت الابتسامه ماتفارقني.....

اختي امااني كانت مع زوجها عبدالرحمن ...مدحتني واايد و مدحت ملامحي..رفعت من معنوياتي و كلمتني عن الثنويه ..حبوووبه حيل ..


اخوي حمد كاان حلوو وايد وغشمرجي حيل


واخووي عبدالله على قولتهم حنّاان بس حياوي ماشفته تكلم من دخلت...



اخوووي بدر الصغيررر كان مشالله عليه قرقه هههه وابتسامته احلى مافيه...



تغدينــا و سولفنااا..واخذت على الوضع وكل شي كان طبيعي...


بس سرحت بعيد عنهم افكر( يوسف شيسوي الحين في بيتنا ..شراح تكون ردة فعل ريم لما تشوفه و فرح شراح تقوول...و وين بينام بغرفتي اللي كلها صووووري ..ولا وين ....)

رجعت لمكااني بأفكاري...وتكلمنا عن كل شيييي كل شي ..عوضنا 15سنه بساعتيين سوالف و ضحك...

بعد الغداا صعدت غرفتي.. اليديده طبعاا..



فتحت البااب ..كانت كبييررره حيل


انصدمت من حجمها..لانها كانت غرفة يوسف واهوو البجر اقصد بجر الصبيان ...اكيد راح تكون كبيره..


سرحت اضحك واقوول الله يعينه على غرفتي....



حطيت اغراااضي..وعلقت صوووري...

حطيت المسجل ..رجعت مها اللي انا اعرفهاا..

قعدت اغني واكتشف الغرفه بكل مافيها..

كانت تطل على حديقة البيت....

سرحت و من غير ما احس تمنيت خواتي يكونون معاي..

حاولت اتجاهل نفسي واقوول راح اعيش بين بيتيين و مهما يكون مستحيل ينسون 15 سنه بلحظه..

واكيد يوسف بيطلع روحهم..


.لاحظت اني حيل اكرهه وماحسيت بنفسي...بس تذكرت كلامه واهو يقول خلينا نتزوج ..وغرقت بمووجة ضحك...دخلت علي اماااني

اماااني:مهاااوي....شفيج تضحكيين ينييتي



مها:تذكرت كلام يوسف ...


اماني:شفيه يوسف بعد


مها:يقولي شرايج نتزوج عشان لا نفترق عن اهلناا


امااني(واهي تضحك):يحليله..لا انشالله محد راح يفترق عن الثاني ...


مها(وانا اتعبث):امااني ليش يوسف ما اخذ الابتوب


اماني:ما ادري والله بس تدرين ..احسن ههههه الا ماقلتيلي شنو اسامي خواتج قبل و شلون صايرييين


بعد فترة سوااالف وبعد ماقعدنا نشوف صور لي في كل مراحل عمري ،،

اماني:يلا اخليج تنامين وهاا باجر اول ماتقعدين جهزي نفسج للسفره بنسافر بعد اياام..نبيج تغيرين جو

سرحت هني اقول ،،،صج الاحلام نشوفها حلوه بس لما تصير بالوااقع نشوفها شي ثاني ،، ياما تمنيت غرفه جذي سفره لابتوب اخوان صبيان ،،بلحظه كل هالاحلام تحققت ،،بس بالواقع كل شي يختلف





انسدحت على اذاان الفير...


وانا ابتسم حق صورة علييوي بالمجله..


واقول حق نفسي:مالت عليك عليوي والله قمت اشك انه كل اللي صار حوبه خايسه منك .


(فصلت من الضحك على شكلي وانا اكلم صوره....ونمت وبيدي المجله....


و شرقت الشمس اخيراً...
مع همسات المطر...و نهار شتووووي...
لحظه؟..شتوي؟..احنا بشهر 7 المفروض..


فتحت عيوني على صوت الرعد
..
بيدي كتاب علم النفس...وين مجلة عليوي؟


و صوت الباب.....


عبدالله:يبه مهاا قومي درسي يالله يمديييج



قعدت فترة استوعب اللي صار...


كل هاذا حلم !!..


بعد ما ضبطت اموري طلع حلم...


ضحكت ضحكه عبيييطه على حلمي العجيب



بس كنت احاتي الامتحان ،،



يالله الله كريم شسوي بعد ندرس ..



تــــمـــت ~




